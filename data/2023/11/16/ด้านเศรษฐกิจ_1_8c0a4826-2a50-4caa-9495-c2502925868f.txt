รัฐบาลไทย-ข่าวทำเนียบรัฐบาล-“สุรพงษ์” ประชุมติดตามความคืบหน้าการนำนโยบายไปสู่การปฏิบัติของ 8 หน่วยงานที่กำกับดูแล


วันพฤหัสบดีที่ 16 พฤศจิกายน 2566
“สุรพงษ์” ประชุมติดตามความคืบหน้าการนำนโยบายไปสู่การปฏิบัติของ 8 หน่วยงานที่กำกับดูแล
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ประชุมติดตามความคืบหน้าการนำนโยบายไปสู่การปฏิบัติของ 8 หน่วยงานที่กำกับดูแล การเตรียมการลงพื้นที่ตรวจเยี่ยมของนายกรัฐมนตรี (นายเศรษฐา ทวีสิน) ในการประชุมคณะรัฐมนตรีนอกสถานที่ (ครม. สัญจรฯ) ณ จังหวัดหนองบัวลำภู ระหว่างวันที่ 3 - 4 ธันวาคม 2566 และการตรวจราชการในพื้นที่จังหวัดกาญจนบุรี ในวันที่ 9 ธันวาคม 2566
นายสุรพงษ์ ปิยะโชติ พร้อมด้วย นางสาวณภัทรา กมลรักษา เลขานุการรัฐมนตรีช่วยว่าการกระทรวงคมนาคม ประชุมติดตามความคืบหน้าการนำนโยบายไปสู่การปฏิบัติของ 8 หน่วยงาน ประกอบด้วย กรมการขนส่งทางบก (ขบ.) กรมการขนส่งทางราง (ขร.) การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) บริษัท ขนส่ง จำกัด (บขส.) บริษัท วิทยุการบินแห่งประเทศไทย จำกัด (บวท.) บริษัท รถไฟฟ้า ร.ฟ.ท. จำกัด (รฟฟท.) และบริษัท เอสอาร์ที แอสเสท จำกัด โดยมี นายสรพงศ์ ไพฑูรย์พงษ์
รองปลัดกระทรวงคมนาคม หัวหน้าหน่วยงานในสังกัดกระทรวงฯ ที่อยู่ในการกำกับดูแล กองตรวจราชการ
และกองยุทธศาสตร์และแผนงาน สำนักงานปลัดกระทรวงฯ เข้าร่วมประชุม เมื่อวันที่ 15 พฤศจิกายน 2566
ณ ห้องประชุมกระทรวงคมนาคม
นายสุรพงษ์ กล่าวว่า ในที่ประชุมวันนี้ ทุกหน่วยงานได้นำเสนอภาพรวมสรุปแผนดำเนินการและกรอบเวลา (Timeline) ของโครงการที่ปฏิบัติตามนโยบาย การเตรียมการลงพื้นที่ตรวจเยี่ยมของนายกรัฐมนตรี
ในการประชุม ครม. สัญจรฯ ณ จังหวัดหนองบัวลำภู ระหว่างวันที่ 3 - 4 ธันวาคม 2566 และการตรวจราชการ
ในพื้นที่จังหวัดกาญจนบุรี ในวันที่ 9 ธันวาคม 2566 พร้อมทั้งได้สั่งการให้ทุกหน่วยงานที่เกี่ยวข้องลงพื้นที่ล่วงหน้า
เพื่อรับทราบปัญหาและความต้องการของประชาชนจากการดำเนินโครงการตามนโยบายของรัฐบาล และสรุปรายงานนายกรัฐมนตรี
ในส่วนการดำเนินการตามนโยบายเร่งด่วน รฟท. ได้รายงานการขยายระยะเวลาการจองตั๋วล่วงหน้าจาก 30 วัน เป็น 90 วัน ซึ่งจะเริ่มดำเนินการในวันที่ 20 พฤศจิกายน 2566 จำนวน 8 ขบวนไป/กลับ ในขบวนรถด่วนพิเศษเส้นทางสายเหนือ ขบวนที่ 9/10 กรุงเทพ - เชียงใหม่ - กรุงเทพ เส้นทางสายตะวันออกเฉียงเหนือ ขบวนที่ 23/24 กรงุเทพ - อุบลราชธานี - กรุงเทพ ขบวนที่ 25/26 กรงเทพ - หนองคาย - กรุงเทพ และเส้นทางสายใต้ ขบวนที่ 31/32 กรงเทพ - หาดใหญ่ - กรงเทพ สำหรับ บขส. ปัจจุบันขายตั๋วโดยสารล่วงหน้าได้ 90 วันอยู่แล้ว จะขยายระยะเวลาการขายตั๋วล่วงหน้า 1 ปี ได้ภายในเดือนธันวาคม 2566
นอกจากนี้ รัฐมนตรีช่วยว่าการกระทรวงคมนาคม ได้มอบนโยบายให้หน่วยงานรัฐวิสาหกิจศึกษาและจัดทำระบบบัญชีและการเงินให้เป็นปัจจุบัน (Real Time) เพื่อให้การบริหารองค์กรมีประสิทธิภาพ โดยให้ บวท. ซึ่งใช้ระบบบัญชีและการเงิน SAP เป็นที่ปรึกษา

ที่มา : https://www.thaigov.go.th/news/contents/details/74796