รัฐบาลไทย-ข่าวทำเนียบรัฐบาล-​รมว.พิพัฒน์ มอบ เลขาฯ อารี ร่วมพิธีรับร่าง 5 แรงงานไทยจากอิสราเอลกลับถึงมาตุภูมิ


วันพฤหัสบดีที่ 16 พฤศจิกายน 2566
16/11/2566
พิมพ์
​รมว.พิพัฒน์ มอบ เลขาฯ อารี ร่วมพิธีรับร่าง 5 แรงงานไทยจากอิสราเอลกลับถึงมาตุภูมิ
​รมว.พิพัฒน์ มอบ เลขาฯ อารี ร่วมพิธีรับร่าง 5 แรงงานไทยจากอิสราเอลกลับถึงมาตุภูมิ
วันที่  16  พฤศจิกายน 2566 เวลา 12.15 น. นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้ นายอารี ไกรนรา เลขานุการรัฐมนตรีว่าการกระทรวงแรงงาน พร้อมด้วย นางสาวกรจิรัฏฐ์ พงจันทร์ศธร ผู้ช่วยปลัดกระทรวงแรงงาน เป็นผู้แทนกระทรวงแรงงานรับศพแรงงานไทยที่เสียชีวิตจากสถานการณ์ความไม่สงบในอิสราเอลอีกจำนวน 5 ราย พร้อมร่วมวางพวงหรีดแสดงความอาลัย โดยมี นางสาวเชาวนี ตังวงศ์ประเสริฐ  ผู้อำนวยการกองกองสัญชาติและนิติกรณ์ กรมการกงสุล เป็นผู้แทนกระทรวงการต่างประเทศ และ นางออร์นา ซากิฟ เอกอัครราชทูตรัฐอิสราเอลประจำประเทศไทย และผู้บริหารระดับสูงจากทุกหน่วยงานในสังกัดกระทรวงแรงงาน ร่วมพิธี ณ บริเวณอาคารคลังสินค้า ท่าอากาศยานสุวรรณภูมิ จังหวัดสมุทรปราการ
นายอารี ไกรนรา เลขานุการรัฐมนตรีว่าการกระทรวงแรงงาน กล่าวว่า ในวันนี้ท่านพิพัฒน์ รัชกิจประการ รัฐมนตรีว่าการกระทรวงแรงงาน ได้มอบหมายให้ผมพร้อมด้วย ท่านผู้ช่วยปลัดกระทรวงแรงงาน และผู้บริหารระดับสูงจากทุกหน่วยงานในสังกัดของกระทรวงแรงงาน เป็นผู้แทนของกระทรวงแรงงานในการมารับร่างแรงงานไทยที่เสียชีวิตจากเหตุการณ์ความไม่สงบในอิสราเอลอีกจำนวน 5  ราย ซึ่งสถานเอกอัครราชทูตได้ส่งร่างแรงงานไทยชุดที่ห้ากลับมา ด้วยเที่ยวบินที่ LY081 ถึงท่าอากาศยานสุวรรณภูมิเวลา 12.15 น. พร้อมร่วมวางพวงหรีดของท่านรัฐมนตรีว่าการกระทรวงแรงงานเพื่อแสดงความอาลัย
นายอารี กล่าวต่อว่า กระทรวงแรงงานได้ส่งเจ้าหน้าที่แรงงานจังหวัด เข้าแจ้งสิทธิประโยชน์ครอบครัวของแรงงาน ทั้งในส่วนรัฐบาลไทยเรียบร้อยแล้ว และหน่วยงานในสังกัดกระทรวงแรงงานที่อยู่ในจังหวัดภูมิลำเนาของแรงงานไทยได้ประสานครอบครัวผู้เสียชีวิต เพื่ออำนวยความสะดวกร่วมกับกระทรวงการต่างประเทศ เพื่อรับร่างแรงงานทุกรายกลับไปประกอบพิธีทางศาสนาที่ภูมิลำเนาใน  3 จังหวัด ได้แก่  บุรีรัมย์ อุดรธานี และ เชียงราย แล้วเช่นกัน
โดยหลังจากร่างผู้เสียชีวิตไปถึงภูมิลำเนา กระทรวงแรงงานจะนำเงินช่วยเหลือไปมอบให้กับทายาทของแรงงานไทยที่เสียชีวิต จำนวน 40,000 บาท ซึ่งเป็นเงินสิทธิประโยชน์จากการเป็นสมาชิกกองทุนเพื่อช่วยเหลือคนหางานไปทำงานในต่างประเทศ กรณีเสียชีวิตในต่างประเทศ นอกจากนี้ มีสิทธิได้รับสิทธิประโยชน์ตามกฎหมายประกันสังคมอิสราเอล (National Insurance Institute) ซึ่งในกรณีที่เสียชีวิตนี้ บิดา มารดา ภรรยาตามกฎหมายและบุตรของผู้เสียชีวิตทุกคนจะได้รับเงินช่วยเหลือทุกเดือนจนกว่าภรรยาจะแต่งงานใหม่ หรือลูกมีอายุครบ 18 ปี นอกจากนี้ ยังมีสิทธิประโยชน์จากกองทุนประกันสังคม โดยครอบครัวของแรงงานไทยซึ่งเป็นผู้ประกันตนที่เสียชีวิตจากเหตุการณ์ความไม่สงบในอิสราเอลจะได้รับเงินเยียวยาจากสำนักงานประกันสังคมตามมาตราที่แรงงานเป็นสมาชิก
“ผมขอแสดงความเสียใจอย่างยิ่งต่อญาติพี่น้องและครอบครัวของพี่น้องแรงงานไทยทั้ง  5  ราย ในนามของท่านพิพัฒน์ รัชกิจประการ รัฐมนตรีว่าการกระทรวงแรงงาน ขอให้คำมั่นกับญาติของพี่น้องแรงงานไทยว่าเราจะดูแลสิทธิประโยชน์ของทุกท่านให้ได้รับสิทธิประโยชน์พึงได้ตามกฎหมายโดยเร็วที่สุด  และขณะนี้สำนักงานประกันสังคมได้ตรวจสอบสิทธิแรงงานที่เสียชีวิต 5 ราย เรียบร้อยแล้ว พบว่า มีสิทธิจากกองทุนประกันสังคม 4 ราย อีกจำนวน 1 ราย ไม่ได้เป็นผู้ประกันตน รวมเป็นเงินประโยชน์ทดแทนที่สำนักงานประกันสังคมจะจ่ายให้กับทายาทผู้เสียชีวิต เป็นเงิน 91,700.44 บาท ” นายอารี กล่าวท้ายสุด
สำหรับแรงงานไทยที่เสียชีวิตจากสถานการณ์ความไม่สงบในอิสราเอล ซึ่งสถานเอกอัครราชทูต ได้ส่งร่างผู้เสียชีวิตกลับมา 5 รายล่าสุด มีรายชื่อ ดังนี้ 1.นายเทียนชัย ยอดทองดี จ.บุรีรัมย์ 2.นายจักรพันธ์ เดี่ยวไธสง จ.บุรีรัมย์ 3.นายไชยา รักษานนท์ จ.อุดรธานี 4.นายศักดิ์สิทธิ์ จำปาสิม จ.อุดรธานี และ5.นายสมชัย แซ่ยาง จ.เชียงราย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/74850