รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ยินดี กรุงเทพฯ ติดอันดับ 4 เมืองท่องเที่ยวที่ถูกค้นหามากที่สุดในโลกปี 2566 สะท้อนความนิยมไทยต่อการเป็นจุดหมายปลายทางด้านการท่องเที่ยว 


วันพฤหัสบดีที่ 16 พฤศจิกายน 2566
16/11/2566
พิมพ์
โฆษกรัฐบาล เผย นายกฯ ยินดี กรุงเทพฯ ติดอันดับ 4 เมืองท่องเที่ยวที่ถูกค้นหามากที่สุดในโลกปี 2566 สะท้อนความนิยมไทยต่อการเป็นจุดหมายปลายทางด้านการท่องเที่ยว
โฆษกรัฐบาล เผย นายกฯ ยินดี กรุงเทพฯ ติดอันดับ 4 เมืองท่องเที่ยวที่ถูกค้นหามากที่สุดในโลกปี 2566 สะท้อนความนิยมไทยต่อการเป็นจุดหมายปลายทางด้านการท่องเที่ยว พร้อมผลักดันพัฒนาศักยภาพในด้านการเป็นเมืองท่องเที่ยวให้ดียิ่งขึ้น
วันนี้ (16 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า จากผลการสำรวจและจัดอันดับ 10 เมือง ที่เป็นจุดหมายปลายทางมีผู้คนค้นหามากที่สุดในโลก ประจำปี 2566 (Top 10 Most Searched Destinations Of 2023) จัดทำโดย eDreams Odigeo บริษัทด้านการเดินทางรายใหญ่ของโลก พบว่าเมืองหลวงของประเทศไทย กรุงเทพมหานคร ได้รับการจัดอันดับให้อยู่ในอันดับที่ 4 รองจาก ลอนดอน ปารีส และ นิวยอร์ก
โฆษกประจำสำนักนายกรัฐมนตรี กล่าวว่า ทางเว็บไซต์ Traveloffpath (https://www.traveloffpath.com/these-are-the-top-10-most-searched-destinations-of-the-year-according-to-new-report/) ระบุว่า กรุงเทพฯ เมืองหลวงของประเทศไทย ยังคงตอกย้ำการเป็นหนึ่งในจุดหมายปลายทางยอดนิยมที่สุดในทวีปเอเชีย โดดเด่นด้วยการผสมผสานเอกลักษณ์เฉพาะตัวระหว่าง วัดโบราณ ตลาดที่คึกคัก รวมไปถึงทิวทัศน์อันเงียบสงบ สามารถมอบประสบการณ์ให้แก่นักท่องเที่ยวเสมือนการชมภาพยนตร์ ซึ่งยากจะเลียนแบบได้ในช่วงพักร้อนของเมืองในยุโรปและสหรัฐอเมริกา รวมทั้งยังมีสถานที่มหัศจรรย์ทางประวัติศาสตร์อย่าง พระบรมมหาราชวัง และวัดอรุณราชวราราม ซึ่งล้วนได้รับการเติมเต็มอย่างสวยงามด้วยวิถีชีวิตความเป็นเมืองบนท้องถนน พร้อมด้วยตลาดน้ำ และถนนข้าวสารที่มีชีวิตชีวา
โดย 10 อันดับที่มีผู้คนค้นหามากที่สุดในโลก ประจำปี 2566 ได้แก่ อันดับ 1 ลอนดอน สหราชอาณาจักร อันดับ 2 ปารีส ประเทศฝรั่งเศส อันดับ 3 นิวยอร์ก สหรัฐฯ อันดับ 4 กรุงเทพฯ ประเทศไทย อันดับ 5 บาร์เซโลนา ประเทศสเปน อันดับ 6 อิสตันบูล ประเทศตุรกี อันดับ 7 โตเกียว ประเทศญี่ปุ่น อันดับ 8 โรม ประเทศอิตาลี อันดับ 9 มิลาน ประเทศอิตาลี และอันดับที่ 10 มาดริด ประเทศสเปน
“ผลการจัดอันดับนี้เป็นการย้ำถึงศักยภาพของไทย ในการเป็นจุดหมายปลายทางด้านการท่องเที่ยวที่นักท่องเที่ยวให้ความสนใจ ซึ่งนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ขอบคุณความร่วมมือของทุกหน่วยงานที่ร่วมกันผลักดันอุตสาหกรรมการท่องเที่ยวของไทยให้เติบโตได้อย่างแข็งแกร่ง นอกจากนี้ นายกฯ ยังได้ขอบคุณนักท่องเที่ยวที่เชื่อมั่นและชื่นชอบการท่องเที่ยวในไทย ซึ่งรัฐบาลยืนยันจะดำเนินแนวทางการพัฒนาศักยภาพการรองรับนักท่องเที่ยว อำนวยความสะดวก ดูแลด้านความปลอดภัย และนำเสนอรูปแบบการท่องเที่ยวที่ตอบสนองกระแสความต้องการของนักท่องเที่ยว แต่ยังคงไว้ซึ่งเอกลักษณ์ความเป็นไทย วัฒนธรรมที่เด่นชัด” นายชัย กล่าว

ที่มา : https://www.thaigov.go.th/news/contents/details/74839