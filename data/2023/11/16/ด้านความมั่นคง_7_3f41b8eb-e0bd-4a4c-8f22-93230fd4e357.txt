รัฐบาลไทย-ข่าวทำเนียบรัฐบาล-รองนายกฯ “อนุทิน” กำหนดประชุมร่วมหน่วยงานในกำกับ 4 กระทรวง 1 องค์การมหาชน 17 พ.ย.นี้ ขับเคลื่อนการเทิดทูนสถาบันหลัก ประกาศนโยบายเชิงรุก สร้างความรู้และเข้าใจคุณค่าประวัติศาสตร์ชาติ


วันพฤหัสบดีที่ 16 พฤศจิกายน 2566
16/11/2566
พิมพ์
รองนายกฯ “อนุทิน” กำหนดประชุมร่วมหน่วยงานในกำกับ 4 กระทรวง 1 องค์การมหาชน 17 พ.ย.นี้ ขับเคลื่อนการเทิดทูนสถาบันหลัก ประกาศนโยบายเชิงรุก สร้างความรู้และเข้าใจคุณค่าประวัติศาสตร์ชาติ
รองนายกฯ “อนุทิน” กำหนดประชุมร่วมหน่วยงานในกำกับ 4 กระทรวง 1 องค์การมหาชน 17 พ.ย.นี้ ขับเคลื่อนการเทิดทูนสถาบันหลัก ประกาศนโยบายเชิงรุก สร้างความรู้และเข้าใจคุณค่าประวัติศาสตร์ของชาติ
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรี และ รมว.มหาดไทย ได้แถลงไว้ตั้งแต่เมื่อเข้ารับตำแหน่งถึงนโยบายการพิทักษ์รักษาไว้ซึ่งสถาบันหลักของชาติ อันประกอบด้วย ชาติ ศาสนา และพระมหากษัตริย์ เพื่อให้เป็นศูนย์รวมจิตใจของคนในชาติ ผ่านการดำเนินการในหลากหลายกิจกรรม
ทั้งนี้ ในวันศุกร์ ที่ 17 พ.ย. 66 นายอนุทิน ได้กำหนดให้จัดการประชุมมอบนโยบายแก่หน่วยงานที่อยู่ภายใต้การกำกับดูแล 4 กระทรวง และ 1 องค์การมหาชน ประกอบด้วย กระทรวงมหาดไทย กระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม (อว.) กระทรวงแรงงาน และ สถาบันคุณวุฒิวิชาชีพ (องค์การมหาชน) เพื่อให้ทุกหน่วยงานได้เห็นแนวนโยบายที่สอดคล้องกัน เพื่อไปสู่การปฏิบัติ การดำเนินภารกิจตลอดจนการบริหารทรัพยากรบุคคลของหน่วยงานให้เป็นกลไกสำคัญต่อการเทิดทูนสถาบันหลัก ชาติ ศาสนา พระมหากษัตริย์ โดยการประชุมจะมีขึ้น ณ อาคารราชวัลลภ กระทรวงศึกษาธิการ เวลา 10.30 น.
“ท่านอนุทิน เล็งเห็นว่าหน่วยงานภายใต้การกำกับของท่านทั้ง 4 กระทรวง กับ 1องค์การมหาชน เป็นองคาพยพขนาดใหญ่ที่สามารถขับเคลื่อนและสร้างความเข้มแข็งแก่สถาบันหลักของชาติ จึงได้กำหนดการประชุมร่วมกันในวันที่ 17 พ.ย.นี้ ซึ่งจะมีทั้งการพิจารณาเกี่ยวกับการกำหนดหลักเกณฑ์การคัดเลือกบุคคลเข้ารับราชการ และการเลื่อนระดับทางตำแหน่งงานราชการที่ต้องให้ความสำคัญกับประเด็นจิตสำนึกความเป็นไทย ความภาคภูมิใจเห็นคุณค่าในประวัติศาสตร์ชาติไทย ความจงรักภักดีต่อสถาบันพระมหากษัตริย์” น.ส.ไตรศุลี กล่าว
โฆษกกระทรวงมหาดไทย กล่าวว่า นอกจากการประชุมมอบนโยบายแล้ว ผู้แทนจาก 8 หน่วยงานจาก 4 กระทรวง และ 1 องค์การมหาชน ได้แก่ ปลัดกระทรวงศึกษาธิการ ปลัดกระทรวงมหาดไทย ปลัดกระทรวง อว. ปลัดกระทรวงแรงงาน เลขาธิการคณะกรรมการการศึกษาขั้นพื้นฐาน เลขาธิการคณะกรรมการการอาชีวศึกษา เลขาธิการสภาการศึกษา และผู้อำนวยการสถาบันคุณวุฒิวิชาชีพ (องค์การมหาชน) จะมีการลงนาม ในบันทึกข้อตกลงความร่วมมือ “การผลิตทรัพยากรมนุษย์ที่มีคุณภาพสร้างจิตสํานึกความเป็นไทย” เพื่อทุกหน่วยงานร่วมกันขับเคลื่อนและไปสู่เป้าหมาย อาทิ ให้คนไทยทุกช่วงวัยเข้าใจและภาคภูมิใจในประวัติศาสตร์ มีรากฐานจิตสํานึกรักความเป็นไทย มีค่านิยมและหลักคิดที่ถูกต้องต่อบ้านเมืองและสถาบันสําคัญ ผู้เข้ารับราชการมีจิตอาสา ทำหน้าที่เพื่อประชาชน และส่วนรวม ประพฤติตนตามรอยพระยุคคลบาท เป็นต้น และ จากนั้นทุกหน่วยงานจะมีการแถลงข่าวถึงแนวการปฏิบัติร่วมกันในช่วงท้ายต่อไป

ที่มา : https://www.thaigov.go.th/news/contents/details/74820