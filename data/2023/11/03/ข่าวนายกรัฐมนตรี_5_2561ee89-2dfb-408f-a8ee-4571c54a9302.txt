รัฐบาลไทย-ข่าวทำเนียบรัฐบาล-เอกอัครราชทูตจีนฯ เข้าเยี่ยมคารวะ นายกฯ หารือเพิ่มโอกาสกระชับความสัมพันธ์เพื่อประโยชน์ของประเทศและประชาชน


วันศุกร์ที่ 3 พฤศจิกายน 2566
03/11/2566
พิมพ์
เอกอัครราชทูตจีนฯ เข้าเยี่ยมคารวะ นายกฯ หารือเพิ่มโอกาสกระชับความสัมพันธ์เพื่อประโยชน์ของประเทศและประชาชน
เอกอัครราชทูตจีนฯ เข้าเยี่ยมคารวะ นายกฯ หารือเพิ่มโอกาสกระชับความสัมพันธ์เพื่อประโยชน์ของประเทศและประชาชน
วันนี้ (3 พฤศจิกายน 2566) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย เข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เพื่อหารือเพิ่มโอกาสกระชับความสัมพันธ์ โดยเมื่อเสร็จสิ้นการหารือ นายชัย วัชรงค์ โฆษกประจำสำนักนายกรัฐมนตรีเปิดเผยสาระสำคัญ ดังนี้
นายกรัฐมนตรีขอบคุณเอกอัครราชทูต และสถานทูตจีนประจำประเทศไทยที่ช่วยประสานงานเรื่องการเดินทางเยือนจีนอย่างเป็นทางการของนายกรัฐมนตรีจนการเดินทางราบรื่น ภารกิจประสบความสำเร็จด้วยดี
โดยเอกอัครราชทูตฯ กล่าวว่า ชาวจีนประทับใจนายกรัฐมนตรีที่ให้ความสำคัญกับความสัมพันธ์กับจีน และชื่นชมท่าทีที่แข็งขันของนายกรัฐมนตรี ซึ่งรัฐบาลจีนให้ความสำคัญกับผลการหารือของนายกรัฐมนตรีไทยกับบุคคลสำคัญของจีน โดยทุกหน่วยงานที่เกี่ยวข้องกับผลของการหารือได้ทำงานเพื่อความคืบหน้าเป็นไปตามผลการหารือระหว่างนายกรัฐมนตรีกับ นาย สี จิ้นผิง ประธานาธิบดี นายหลี่ เฉียง นายกรัฐมนตรีจีน และนายจ้าว เล่อจี้ ประธานสภาประชาชนแห่งชาติสาธารณรัฐประชาชนจีน
ทั้งสองฝ่ายได้หารือในประเด็นที่ได้มีการหารือในระหว่างการเดินทางเยือนจีนของนายกรัฐมนตรีเพื่อให้เกิดความคืบหน้าอย่างเป็นรูปธรรม ดังนี้
การเพิ่มโควตานำเข้าข้าวจากไทย ฝ่ายจีนแจ้งว่าหลังการหารือจีนจะซื้อข้าวจากไทย 1 ล้านตัน จนถึงขณะนี้มีการซื้อข้าวไทยแล้ว 8 แสนตัน ซึ่งจะดำเนินการให้ครบตามจำนวน
การส่งออกโคมีชีวิต และเนื้อสัตว์จากไทยไปจีน นายกรัฐมนตรีแจ้งว่าไทยจะยกระดับสินค้าไทยให้เป็นไปตามที่ฝ่ายจีนต้องการและขอให้ฝ่ายให้ฝ่ายจีนพิจารณาการนำเข้าด้วย ซึ่งเอกอัครราชทูตฯ รับจะสนับสนุน โดยที่รัฐบาลจีนได้มอบหมายให้หน่วยงานด้านการศุลกากรของจีนรับผิดชอบดูแลด้วยแล้ว
การก่อสร้างโครงสร้างพื้นฐานเพื่อตั้งด่านตรวจสอบสินค้าผลไม้ ที่ท่าเรือกวนเหล่ย เอกอัครราชทูตฯ เข้าใจดีว่าเป็นช่องทางที่สินค้าของไทยส่งไปขายที่จีนได้เลยโดยไม่ต้องผ่านประเทศที่ 3 ซึ่งยินดีที่จะให้การพิจารณาสนับสนุน
มาตรการยกเว้นการตรวจลงตราสำหรับผู้ถือหนังสือเดินทางธรรมดาของทั้งสองประเทศ เอกอัครราชทูตแจ้งว่าฝ่ายจีนไม่ขัดข้องในเรื่องนี้ โดยทั้งสองฝ่ายหวังที่จะบรรลุข้อตกลงระหว่างกันโดยเร็วที่สุด
โครงการ Landbridge นายกรัฐมนตรีขอบคุณความสนใจที่รัฐบาลจีนมีต่อโครงการนี้ของไทย ซึ่งเอกอัครราชทูตฯ กล่าวว่าผู้นำจีนให้ความสำคัญ และเอาใจใส่โครงการนี้ ได้สั่งการให้คณะกรรมการพัฒนาและปฏิรูปแห่งชาติติดตามโอกาสที่จะร่วมมือกับโครงการนี้ของไทย
โครงการความร่วมมือรถไฟไทย-จีน โดยนายกรัฐมนตรีได้กล่าวว่าการเดินทางเยือน สปป. ลาว ของนายกรัฐมนตรี (30 ตุลาคม 2566) ทำให้เห็นชัดถึงความสำคัญของการเร่งรัดการก่อสร้างสะพานรถไฟข้ามแม่น้ำโขงแห่งใหม่ (หนองคาย - เวียงจันทน์) เพื่อรองรับการขยายตัวของการขนส่งข้ามแดนทางรางระหว่างไทย - ลาว – จีน ซึ่งเอกอัครราชทูตฯ เข้าใจเจตนาดีของไทย และรับที่จะประสานการทำงานเพื่อเร่งรัดโครงการต่อไป
ความตกลงจัดซื้อเรือดำน้ำ ทั้งสองฝ่ายได้หารือร่วมกันต่อประเด็นความตกลงจัดซื้อเรือดำน้ำด้วยความร่วมมือที่ดี โดยจะร่วมกันหาทางออกต่อไป
ในโอกาสนี้ นายกรัฐมนตรีกล่าวแสดงความเสียใจต่อการอสัญกรรมของอดีตนายกรัฐมนตรีหลี่ เค่อเฉียง ซึ่งเอกอัครราชทูตขอบคุณ และซาบซึ้งใจในมิตรภาพที่นายกรัฐมนตรีและประชาชนชาวไทยเสียใจต่อความสูญเสียของจีนครั้งนี้

ที่มา : https://www.thaigov.go.th/news/contents/details/74179