รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ใส่เกียร์เดินหน้า Upskill PR MIND พัฒนาการนำเสนอข่าวให้น่าสนใจ ชัดเจน เข้าถึงอย่างมีกลยุทธ


วันศุกร์ที่ 3 พฤศจิกายน 2566
03/11/2566
พิมพ์
รองปลัดฯ ณัฏฐิญา ใส่เกียร์เดินหน้า Upskill PR MIND พัฒนาการนำเสนอข่าวให้น่าสนใจ ชัดเจน เข้าถึงอย่างมีกลยุทธ
รองปลัดฯ ณัฏฐิญา ใส่เกียร์เดินหน้า Upskill PR MIND พัฒนาการนำเสนอข่าวให้น่าสนใจ ชัดเจน เข้าถึงอย่างมีกลยุทธ
วันที่ 26 ตุลาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม ร่วมสังเกตการณ์การสัมมนาเชิงปฏิบัติการ “การเชื่อมโยงเครือข่ายนักประชาสัมพันธ์การตลาดสมัยใหม่” ครั้งที่ 2 กิจกรรมดังกล่าวมีวัตถุประสงค์เพื่อส่งเสริมให้เกิดการเชื่อมโยงเครือข่ายของผู้ปฏิบัติงานด้านประชาสัมพันธ์ ให้เกิดการแลกเปลี่ยนเรียนรู้และประสบการณ์ทางเทคโนโลยี และก้าวทันสื่อยุคดิจิทัลสมัยใหม่ โดยการสัมมนาฯ กำหนดจัดขึ้น 3 ครั้ง ประกอบด้วย ครั้งที่ 1 วันที่ 26 กันยายน ครั้งที่ 2 วันที่ 26 ตุลาคม  และครั้งที่ 3 วันที่ 7 ธันวาคม 2566 ณ ห้องประชุม อก.1 อาคารสำนักงานปลัดกระทรวงอุตสาหกรรม โดยในการสัมมนาในแต่ละครั้งจะมีระยะเวลาห่างกัน ประมาณ 1 เดือน เพื่อให้ผู้เข้าร่วมสัมมนาได้นำความรู้ที่ได้รับในแต่ละครั้ง ไปใช้ลงสนามในพื้นที่ปฏิบัติงานจริง ซึ่งวิทยากรทำหน้าที่ให้คำปรึกษาแนะนำตลอดในช่วงเวลาจัดกิจกรรม สำหรับหัวข้อการสัมมนาครั้งที่ 2 เป็นประเด็น ข่าวพีอาร์ : พื้นที่ตรงกลาง ที่สร้างได้ โดยคุณธนรรถ เนียวกุล ผู้ช่วยกรรมการผู้จัดการ บริษัท JC&CO Communications จำกัด ให้ความรู้เกี่ยวกับนักประชาสัมพันธ์สมัยใหม่ต้องมีการสร้างเครือข่ายในองค์กร เข้าใจเนื้อหาและรังสรรค์ประเด็นการสื่อสารอย่างมีกลยุทธ์ มีความใกล้ชิดและตอบสนองประเด็นต่างๆ ให้กับสื่อมวลชนทุกประเภท อีกทั้งส่งเสริมภาพลักษณ์ให้กับหน่วยงาน โดยในความท้าทายของการประชาสัมพันธ์ ควรมีการเข้าถึงผู้รับสาร ซึ่งปัจจุบันสภาพสังคมมีการเปลี่ยนแปลงตลอดเวลา ระบบเทคโนโลยี Artificial intelligence (AI) เป็นตัวควบคุมหรือเข้ามาจัดการเนื้อหาสู่ผู้รับสาร สื่อ (Media) การมองสื่อในแต่ละประเภทว่าเป็นอย่างไร และเนื้อหาให้มีความเหมาะสมกับสื่อที่จะนำเสนอ ส่วนคุณจิตวดี เพ็งมาก หัวหน้าข่าว Sustainable Daily หนังสือพิมพ์เดลินิวส์และอดีตนายกสมาคมผู้สื่อข่าวเศรษฐกิจ และคุณปิยะวรรณ ผลเจริญ หัวหน้าข่าวออนไลน์ และผู้ช่วยหัวหน้าข่าวเศรษฐกิจมติชน ได้ให้ความรู้ในการนำเสนอข่าวสู่การเผยแพร่ที่ถูกต้อง ชัดเจน ซึ่งควรมีเนื้อหาที่กระชับ มีการนำเสนอในช่วงเวลาที่เหมาะสม ประกอบไปด้วยเนื้อหาข่าว ภาพประกอบ คลิปหรืออินโฟกราฟิก นอกจากนี้ยังควรมีประเด็นข่าวที่สร้างความน่าสนใจให้กับกระทรวง การสร้างสรรค์เนื้อหาข่าวที่โดนใจ สื่อมวลชนสนใจข่าวด้านใด การประชาสัมพันธ์ผ่านสื่อมวลชนต่างๆ ที่เหมาะสม การสร้างข่าวบวก ข่าวเชิงนโยบาย ซึ่งมีผู้เข้าร่วมสัมมนากว่า 40 คน เป็นเจ้าหน้าที่ผู้ปฏิบัติงานด้านการประชาสัมพันธ์ จากหน่วยงานในสังกัดกระทรวงอุตสาหกรรม (อก.)
รองปลัดฯ ณัฏฐิญา ได้มอบนโยบายให้เจ้าหน้าที่ผู้ปฏิบัติงานด้านการประชาสัมพันธ์ของ อก. ว่า การประชาสัมพันธ์ของ อก. นักประชาสัมพันธ์ควรมีความเข้าใจในภารกิจหรือการดำเนินงานของหน่วยงาน เพื่อที่จะสามารถถ่ายทอดหรือสะท้อนข้อมูล ข้อเท็จจริงของหน่วยงานไปสู่สาธารณชนได้อย่างถูกต้อง ชัดเจน และจะนำความรู้ที่ได้ในวันนี้ไปพัฒนา และปรับปรุงให้การประชาสัมพันธ์ของ อก. มีประสิทธิภาพมากยิ่งขึ้นต่อไป

ที่มา : https://www.thaigov.go.th/news/contents/details/74117