รัฐบาลไทย-ข่าวทำเนียบรัฐบาล-นายกรัฐมนตรีปลื้มการคุยกับผู้ประกอบการมีผลตอบรับดี หวังมีนโยบายทำงานร่วมกันระหว่างภาคเอกชนกับรัฐบาล 


วันศุกร์ที่ 3 พฤศจิกายน 2566
03/11/2566
พิมพ์
นายกรัฐมนตรีปลื้มการคุยกับผู้ประกอบการมีผลตอบรับดี หวังมีนโยบายทำงานร่วมกันระหว่างภาคเอกชนกับรัฐบาล
นายกรัฐมนตรีปลื้มการคุยกับผู้ประกอบการมีผลตอบรับดี หวังมีนโยบายทำงานร่วมกันระหว่างภาคเอกชนกับรัฐบาล
วันนี้ (3 พฤศจิกายน 2566) เวลา 15.00 น. ณ บริเวณทางเชื่อมตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงการเข้าพบจากผู้บริหารระดับสูงจากกลุ่มบริษัท เซ็นทรัล บริษัทค้าปลีกที่ใหญ่ที่สุดในประเทศไทยซึ่งมีทั้งศูนย์การค้าและโรงแรม โดยได้มาให้ข้อมูลทางด้านเศรษฐกิจในเรื่องของค้าปลีกขณะนี้เป็นอย่างไร นโยบายท่องเที่ยวของรัฐบาลที่ออกไปมีการกระตุ้นเศรษฐกิจ กระตุ้นการท่องเที่ยวเป็นอย่างไร ต้องมีการปรับปรุงประเด็นไหนบ้าง มาตรการภาษี มาตรการแข่งขันค้าปลีกที่ไม่เป็นธรรม เมื่อได้รับฟังแล้วจะรับไปและดำเนินการ พร้อมกับได้มีการพูดคุยเกี่ยวกับโปรเจคใหญ่ หนึ่งโปรเจคเชื่อว่าประมาณกลางเดือนหน้าจะประกาศให้ทราบได้ซึ่งเป็นข้อเสนอแนะของทางรัฐบาลผ่านไปทางผู้ประกอบการรายใหญ่หลาย ๆ ราย อย่างน้อยการพูดคุยกับผู้ประกอบการรายแรกนั้นได้รับการตอบรับที่ดีและหวังว่าจะมีนโยบายที่ทำงานร่วมกันระหว่างภาคเอกชนกับทางรัฐบาลได้
นอกจากนั้นนายกรัฐมนตรีกล่าวว่า มาตรการท่องเที่ยวจะมีมาตรการออกมาเรื่อย ๆ อย่างการพิจารณาเรื่องการขยายเวลาเปิดสถานบริการถึงตี 4 และยังมีอีกหลายเรื่องที่จะออกมา อะไรที่ทำได้เราจะทำก่อน เพราะบางประเด็นก็ติดเรื่องของกฎหมาย อะไรที่ไม่ติดเราก็จะพยายามเขียนและทำออกมาเพื่อให้รองรับก่อนปีใหม่

ที่มา : https://www.thaigov.go.th/news/contents/details/74171