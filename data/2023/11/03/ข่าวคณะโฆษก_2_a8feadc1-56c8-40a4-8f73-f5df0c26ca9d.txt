รัฐบาลไทย-ข่าวทำเนียบรัฐบาล-รัฐบาล​ โดย​ ก.อุตฯ​ ห่วงเกษตรกรไร่อ้อย เร่งดูแลทั้งชาวไร่ ผู้บริโภค และผู้ส่งออก ไม่ให้ได้รับผลกระทบ


วันศุกร์ที่ 3 พฤศจิกายน 2566
03/11/2566
พิมพ์
รัฐบาล​ โดย​ ก.อุตฯ​ ห่วงเกษตรกรไร่อ้อย เร่งดูแลทั้งชาวไร่ ผู้บริโภค และผู้ส่งออก ไม่ให้ได้รับผลกระทบ
รัฐบาล​ โดย​ ก.อุตฯ​ ห่วงเกษตรกรไร่อ้อย เร่งดูแลทั้งชาวไร่ ผู้บริโภค และผู้ส่งออก ไม่ให้ได้รับผลกระทบ
วันนี้ (3 พ.ย. 66) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี ระบุถึงสถานการณ์ราคาอ้อยที่ส่งผลกระทบต่อเกษตรชาวไร่อ้อยอยู่ในขณะนี้ว่า​ รัฐบาลมีความห่วงใยและพร้อมสนับสนุนเงินชดเชยให้กับเกษตรกร โดยนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม​ เร่งหามาตรการที่เหมาะสมสำหรับการส่งออก จากต้นทุนการเพาะปลูกที่เพิ่มขึ้น ซึ่งส่วนหนึ่งเป็นผลจากปรากฎการณ์เอลนีโญที่ทำให้เกิดความแห้งแล้ง ส่งผลต่อปริมาณผลผลิตอ้อย​ ของพี่น้องเกษตรกรชาวไร่อ้อยเป็นอย่างมาก​
กระทรวงอุตสาหกรรม ได้สั่งการและกำชับให้สำนักงานคณะกรรมการอ้อยและน้ำตาลทราย (สอน.) เร่งหาแนวทางที่เป็นประโยชน์สำหรับชาวไร่อ้อยให้ได้รับผลตอบแทนที่เป็นธรรม และต้องไม่ส่งผลกระทบต่อผู้บริโภค  ซึ่งกระทรวงอุตสาหกรรมรับทราบการขึ้นทะเบียนน้ำตาลเป็นสินค้าควบคุม 1 ปี ประกาศในราชกิจจานุเบกษา ลงวันที่ 31 ตุลาคม 2566 นั้นเป็นความจำเป็นที่รัฐบาลต้องเร่งควบคุมราคาน้ำตาล​ ซึ่งเป็นวัตถุดิบ สำคัญสำหรับสินค้าอุปโภคบริโภคทั่วไป ทั้งสิ้น​ เพื่อป้องกันผลกระทบต่อประชาชนผู้บริโภค  ทั้งนี้​ สิ่งที่ต้องทำคู่ขนานกันคือ การ บรรเทาทุกข์ให้แก่เกษตรกรชาวไร่อ้อยด้วย
กระทรวงอุตสาหกรรมพร้อมยกระดับความร่วมมือกับกระทรวงพาณิชย์ เพื่อดูแลทุกข์สุขของพี่น้องชาวไร่อ้อย  รวมถึงผลักดันการทำงานของ คณะอนุกรรมการพิจารณาการส่งออกไปนอกราชอาณาจักร​ ซึ่งน้ำตาลทราย ซึ่วเป็นความร่วมมือกันระหว่าง กระทรวงอุตสาหกรรม กระทรวงพาณิชย์ กระทรวงเกษตรและสหกรณ์ และกระทรวงการคลัง ให้สามารถหาทางออกจากสถานการณ์อย่างมีประสิทธิภาพและทันถ่วงที​  และยกระดับอุตสาหกรรมน้ำตาล เสริมสร้างความแข็งแกร่งให้กับเศรษฐกิจของประเทศต่อไป
"ในเวลาอันยากลำบากเช่นนี้​ ขอให้มั่นใจว่ารัฐบาลและทุกกระทรวงที่เกี่ยวข้องมีความห่วงใยในความเดือดร้อนของพี่น้องเกษตรกรชาวไร่อ้อย​เป็นอย่างมาก​ และเร่งทำงาน อย่างเต็มรูปแบบด้วยความใส่ใจ เพื่อหาทางออกให้กับเกษตรกรไร่อ้อยทุกคน ควบคู่กับการปกป้องดูแลพี่น้องชาวไทยที่เป็นกลุ่มผู้บริโภคไปด้วย" รัดเกล้า​ กล่าว

ที่มา : https://www.thaigov.go.th/news/contents/details/74115