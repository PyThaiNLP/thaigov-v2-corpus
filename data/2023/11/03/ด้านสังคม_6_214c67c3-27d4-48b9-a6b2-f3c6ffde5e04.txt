รัฐบาลไทย-ข่าวทำเนียบรัฐบาล-องคมนตรี เปิดประชุมวิชาการพัฒนาโรงพยาบาลสมเด็จพระยุพราช ครั้งที่ 25 ภายใต้แนวคิด “คนบันดาลงาน ยุพราชบันดาลใจ ยุพราชก้าวไกลด้วยนวัตกรรม”


วันศุกร์ที่ 3 พฤศจิกายน 2566
องคมนตรี เปิดประชุมวิชาการพัฒนาโรงพยาบาลสมเด็จพระยุพราช ครั้งที่ 25 ภายใต้แนวคิด “คนบันดาลงาน ยุพราชบันดาลใจ ยุพราชก้าวไกลด้วยนวัตกรรม”
องคมนตรี เปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 25 ประจำปี 2566 ภายใต้แนวคิด “คนบันดาลงาน ยุพราชบันดาลใจ ยุพราชก้าวไกลด้วยนวัตกรรม” ประยุกต์ใช้หลักการโรงพยาบาลคุณธรรม ควบคู่กับการพัฒนาคุณภาพโรงพยาบาลสู่ความเป็นเลิศ
องคมนตรี เปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 25 ประจำปี 2566 ภายใต้แนวคิด “คนบันดาลงาน ยุพราชบันดาลใจ ยุพราชก้าวไกลด้วยนวัตกรรม” ประยุกต์ใช้หลักการโรงพยาบาลคุณธรรม ควบคู่กับการพัฒนาคุณภาพโรงพยาบาลสู่ความเป็นเลิศ เพื่อมุ่งสู่การเป็น “โรงพยาบาลคุณธรรม ก้าวล้ำด้วยคุณภาพและนวัตกรรม” ภายใต้ 4 ยุทธศาสตร์หลัก ชุมชนสุขภาวะ ผู้รับบริการมีความสุข บุคลากรมีความสุข และองค์กรมีความสุข พร้อมร่วมขับเคลื่อน Quick Win กระทรวงสาธารณสุข ในการเป็นโรงพยาบาลอัจฉริยะต้นแบบ
วันนี้ (3 พฤศจิกายน 2566) ที่ โรงพยาบาลสมเด็จพระยุพราชเดชอุดม จังหวัดอุบลราชธานี ศาสตราจารย์เกียรติคุณ นายแพทย์เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช เป็นประธานเปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 25 ประจำปี 2566 พร้อมมอบโล่และเกียรติบัตรบุคลากรดีเด่นและผลงานโรงพยาบาลดีเด่นของโรงพยาบาลสมเด็จพระยุพราชทั้ง 21 แห่ง โดยมี นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข คณะกรรมการมูลนิธิโรงพยาบาลสมเด็จพระยุพราช คณะผู้บริหารกระทรวงสาธารณสุข และผู้แทนโรงพยาบาลสมเด็จพระยุพราชทั่วประเทศ กว่า 600 คน เข้าร่วมงาน
นายแพทย์ชลน่าน กล่าวว่า กระทรวงสาธารณสุขให้ความสำคัญกับการดำเนินงานตามโครงการพระราชดำริฯ โครงการเฉลิมพระเกียรติและที่เกี่ยวเนื่องกับพระบรมวงศานุวงศ์ มาอย่างต่อเนื่อง โดยในปี 2567 ได้กำหนดเป็นหนึ่งในนโยบายการดำเนินงาน โดยมี Quick Win ที่ต้องเร่งรัดให้เห็นผลเป็นรูปธรรมใน 100 วัน คือ การพัฒนาโรงพยาบาลสมเด็จพระยุพราชและโรงพยาบาลชุมชนเฉลิมพระเกียรติ ให้เป็นโรงพยาบาลอัจฉริยะต้นแบบ ซึ่งตลอด 4 ทศวรรษที่ผ่านมา โรงพยาบาลสมเด็จพระยุพราชทุกแห่งได้ยึดมั่นในพระราชปณิธานของพระบาทสมเด็จพระเจ้าอยู่หัว ในการพัฒนาคุณภาพชีวิตของประชาชนในชนบท พัฒนาการแพทย์และสาธารณสุขถิ่นทุรกันดารห่างไกล ให้ได้รับการดูแลเอาใจใส่ด้านการรักษาพยาบาลที่มีคุณภาพอย่างทั่วถึงเสมอหน้ากัน โดยก้าวต่อไปในทศวรรษที่ 5 นอกจากการเป็นโรงพยาบาลอัจฉริยะต้นแบบ โรงพยาบาลสมเด็จพระยุพราชทุกแห่งยังจะเป็นโรงพยาบาลต้นแบบแห่งความสุข โดยนำแนวคิดโรงพยาบาลคุณธรรมมาปรับใช้ให้เป็น “โรงพยาบาลคุณธรรม ก้าวล้ำด้วยคุณภาพและนวัตกรรม”
นายแพทย์โอภาสกล่าวว่า การพัฒนาโรงพยาบาลสมเด็จพระยุพราชในทศวรรษที่ 5 (พ.ศ.2560-2569) จะดำเนินการอย่างเป็นระบบด้วยประเด็นยุทธศาสตร์ 4 Happiness ประกอบด้วย ยุทธศาสตร์ที่ 1 ชุมชนสุขภาวะ (Community Happiness) ยุทธศาสตร์ที่ 2 ผู้รับบริการมีความสุข (Patient Happiness) ยุทธศาสตร์ที่ 3 บุคลากรมีความสุข (Personnel Happiness) และยุทธศาสตร์ที่ 4 องค์กรมีความสุข (Hospital Happiness) โดยมีจุดยืนของการเป็นโรงพยาบาลที่ให้บริการประชาชนในพื้นที่รับผิดชอบและพื้นที่ห่างไกลได้มาตรฐานตามแผนพัฒนาระบบบริการ (Service Plan) ด้วยหัวใจความเป็นมนุษย์ และคงไว้ซึ่งค่านิยม คือ จงรักภักดี มีคุณธรรม เป็นผู้นำ สร้างความสุข โดยมีโครงการเด่น 10 โครงการ คือ 1.โครงการสร้างศักยภาพชุมชนเพื่อสุขภาวะที่ยั่งยืน 2.โครงการยกระดับศักยภาพ รพร. 3.โครงการน้อมนำพระราชปณิธานสู่การพัฒนาคุณภาพชีวิตประชาชน 4.โครงการพัฒนาแพทย์เวชศาสตร์ครอบครัว 5.โครงการยุพราชบันดาลใจ 6.โครงการครอบครัวยุพราช 7.โครงการ Green and Clean & Health care healing Environment design 8.โครงการอาคารศูนย์เรียนรู้สุขภาวะเฉลิมพระเกียรติ 9.โครงการโรงพยาบาลคุณธรรม และ 10.CPH 4.0 (SMART Hospital)
สำหรับโรงพยาบาลสมเด็จพระยุพราชเดชอุดม เป็นโรงพยาบาลทั่วไปขนาด 350 เตียง สามารถให้บริการทางการแพทย์ที่ซับซ้อน ด้วยเทคโนโลยีการรักษาที่ทันสมัยเทียบเท่ากับโรงพยาบาลจังหวัด เช่น การผ่าตัดรักษาผ่านกล้องแบบบาดเจ็บน้อยในโรคมะเร็งลำไส้ การให้ยาเคมีบำบัดรักษาโรคมะเร็ง การฟอกไตด้วยเครื่องบำบัดทดแทนไต การดูแลผู้ป่วยวิกฤติ เป็นต้น และยังนำเทคโนโลยีสารสนเทศมาเพิ่มประสิทธิภาพการบริการและอำนวยความสะดวกแก่ประชาชน อาทิ ระบบการแพทย์ทางไกล (Telemedicine) ระบบการนัดหมายล่วงหน้า (Smart Queue Online) เป็นต้น
********************************************** 3 พฤศจิกายน 2566

ที่มา : https://www.thaigov.go.th/news/contents/details/74153