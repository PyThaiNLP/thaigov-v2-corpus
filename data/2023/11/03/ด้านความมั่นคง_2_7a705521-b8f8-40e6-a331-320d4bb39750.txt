รัฐบาลไทย-ข่าวทำเนียบรัฐบาล-ผู้ว่าฯ ลำปาง เผย ฝ่ายปกครองจังหวัดลำปางสนธิกำลังเจ้าหน้าที่ตำรวจ ลุยกวาดล้างจับกุมร้านจำหน่ายบุหรี่ไฟฟ้ากลางเมืองลำปาง เปิดปฏิบัติการ (Kick off) ตามนโยบายจัดระเบียบสังคมฯ


วันศุกร์ที่ 3 พฤศจิกายน 2566
03/11/2566
พิมพ์
ผู้ว่าฯ ลำปาง เผย ฝ่ายปกครองจังหวัดลำปางสนธิกำลังเจ้าหน้าที่ตำรวจ ลุยกวาดล้างจับกุมร้านจำหน่ายบุหรี่ไฟฟ้ากลางเมืองลำปาง เปิดปฏิบัติการ (Kick off) ตามนโยบายจัดระเบียบสังคมฯ
ผู้ว่าฯ ลำปาง เผย ฝ่ายปกครองจังหวัดลำปางสนธิกำลังเจ้าหน้าที่ตำรวจ ลุยกวาดล้างจับกุมร้านจำหน่ายบุหรี่ไฟฟ้ากลางเมืองลำปาง เปิดปฏิบัติการ (Kick off) ตามนโยบายจัดระเบียบสังคมและปราบปรามผู้มีอิทธิพล กำชับดำเนินการตามกฎหมายอย่างเคร่งครัด
ผู้ว่าฯ ลำปาง เผย ฝ่ายปกครองจังหวัดลำปางสนธิกำลังเจ้าหน้าที่ตำรวจ ลุยกวาดล้างจับกุมร้านจำหน่ายบุหรี่ไฟฟ้ากลางเมืองลำปาง เปิดปฏิบัติการ (Kick off) ตามนโยบายจัดระเบียบสังคมและปราบปรามผู้มีอิทธิพล กำชับดำเนินการตามกฎหมายอย่างเคร่งครัด เพื่อกวาดล้างสิ่งผิดกฎหมายให้หมดไปจากเมืองลำปาง
เมื่อวันที่ 2 พ.ย. 66 นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า ฝ่ายปกครองจังหวัดลำปาง บูรณาการร่วมกับเจ้าหน้าที่ฝ่ายปกครองอำเภอเมืองลำปาง และเจ้าหน้าที่ตำรวจภูธรเขลางค์นคร นำกำลังชุดปฏิบัติการพิเศษฝ่ายปกครอง ลงพื้นที่จับกุมร้านค้าลักลอบจำหน่ายบุหรี่ไฟฟ้า อุปกรณ์ และน้ำยาบุหรี่ไฟฟ้า ในพื้นที่กลางเมืองลำปาง เปิดปฏิบัติการ (Kick off) ตามนโยบายจัดระเบียบสังคมและปราบปรามผู้มีอิทธิพล พร้อมจับกุมผู้ต้องหา 2 ราย และของกลางได้จำนวนมาก อีกทั้งยังกำชับการดำเนินการตามกฎหมายอย่างเคร่งครัดเพื่อกวาดล้างสิ่งผิดกฎหมายให้หมดไปจากเมืองลำปาง
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า สืบเนื่องจากที่ทำการปกครองจังหวัดลำปางได้รับแจ้งจากประชาชนพลเมืองดีในพื้นที่ว่า มีผู้เช่าห้องแถวอาคารพาณิชย์แห่งหนึ่งได้มีการลักลอบจำหน่ายบุหรี่ไฟฟ้าแบบเปิดเผยอย่างไม่เกรงกลัวกฎหมาย อีกทั้งยังมีเด็กและเยาวชน นักเรียนนักศึกษา เข้าไปซื้อบุหรี่ไฟฟ้า อุปกรณ์และน้ำยาบุหรี่ไฟฟ้าเป็นจำนวนมากตลอดเวลากลางวันและกลางคืน ซึ่งหลังจากได้รับแจ้งเหตุดังกล่าว ตนจึงได้สั่งการให้ชุดปฏิบัติการพิเศษฝ่ายปกครองจังหวัดลำปาง ร่วมกับชุดปฏิบัติการพิเศษอำเภอเมืองลำปาง และเจ้าหน้าที่ตำรวจภูธรเขลางค์นคร ออกลงพื้นที่ตรวจค้นทันที โดยเมื่อวานนี้ (1 พ.ย. 66) เวลา 17.45 น. นำโดย นายประสงค์ หล้าอ่อน ปลัดจังหวัดลำปาง นายทวีศักดิ์ คำบรรจง ป้องกันจังหวัดลำปาง ปลัดอำเภอ และสมาชิกกองกำลังอาสารักษาดินแดน (อส.) ดำเนินการเข้าจับกุมร้าน “VMC HUB” ตั้งอยู่ที่ ถ.สุขสวัสดิ์ 4 ต.พระบาท อ.เมืองลำปาง ผลการปฏิบัติสามารถจับกุมผู้ต้องหาได้ 2 ราย โดยยึดของกลางบุหรี่ไฟฟ้าและอุปกรณ์บุหรี่ไฟฟ้า ได้จำนวน 1,924 ชิ้น ประกอบด้วย เครื่องบุหรี่ไฟฟ้า 468 ตัว น้ำยาบุหรี่ไฟฟ้า 131 ขวด หัวพอตบุหรี่ไฟฟ้า 1,307 หัว และคอยล์บุหรี่ไฟฟ้า 18 ตัว รวมทั้งเงินสด จำนวน 17,523 บาท พร้อมแจ้งข้อกล่าวหา ก่อนนำตัวส่งสถานีตำรวจภูธรเขลางค์นครเพื่อดำเนินคดีต่อไป
“การจำหน่ายบุหรี่ไฟฟ้าเป็นการละเมิดกฎหมาย อันเป็นความผิดตามมาตรา 242 ตามมาตรา 246 วรรคแรก แห่งพระราชบัญญัติศุลกากร พ.ศ. 2560 ซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของ และขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า ฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า และมีความผิดตามมาตรา 56 ตาม พ.ร.บ.คุ้มครองผู้บริโภค (ฉบับที่ 4) พ.ศ. 2562 มีโทษจำคุกไม่เกิน 3 ปี หรือปรับไม่เกิน 600,000 บาท หรือทั้งจำทั้งปรับ” นายชัชวาลย์ฯ กล่าวเพิ่มเติม
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า การปฏิบัติการดังกล่าว นับเป็นการเปิดปฏิบัติการ (Kick off) ตามนโยบายจัดระเบียบสังคมและปราบปรามผู้มีอิทธิพล ยกระดับการจัดระเบียบสังคมและปราบปรามผู้มีอิทธิพลของจังหวัดลำปาง ตามนโยบายของนายอนุทิน ชาญวีรกูล รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำถึงทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมือง ตามพันธกิจของกระทรวงมหาดไทย ในการ “บำบัดทุกข์ บำรุงสุข” ให้กับพี่น้องประชาชน จึงขอประชาสัมพันธ์ไปยังพี่น้องประชาชนและทุกคนในสังคมไทย หากพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/74139