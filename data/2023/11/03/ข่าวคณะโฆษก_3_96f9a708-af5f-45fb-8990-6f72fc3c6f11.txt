รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ เตรียมขึ้นรถไฟจากหัวลำโพงไปลงพื้นที่ จ.ชลบุรี และ จ.ระยอง 4 พ.ย.นี้ ตรวจเยี่ยมท่าเรือแหลมฉบัง-อ่างเก็บน้ำหนองปลาไหล-ศูนย์บริการการพัฒนาปลวกแดงฯ


วันศุกร์ที่ 3 พฤศจิกายน 2566
03/11/2566
พิมพ์
​โฆษกรัฐบาลเผย นายกฯ เตรียมขึ้นรถไฟจากหัวลำโพงไปลงพื้นที่ จ.ชลบุรี และ จ.ระยอง 4 พ.ย.นี้ ตรวจเยี่ยมท่าเรือแหลมฉบัง-อ่างเก็บน้ำหนองปลาไหล-ศูนย์บริการการพัฒนาปลวกแดงฯ
​โฆษกรัฐบาลเผย นายกฯ เตรียมขึ้นรถไฟจากหัวลำโพงไปลงพื้นที่ จ.ชลบุรี และ จ.ระยอง 4 พ.ย.นี้ ตรวจเยี่ยมท่าเรือแหลมฉบัง-อ่างเก็บน้ำหนองปลาไหล-ศูนย์บริการการพัฒนาปลวกแดงฯ-โรงงานผลิตรถยนต์ไฟฟ้านิคมอุตสาหกรรมดับบลิวเอชเอ อีสเทิร์นซีบอร์ด 2
วันที่ 3 พฤศจิกายน 2566 นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีกำหนดการเดินทางลงพื้นที่ จ.ชลบุรี และ จ.ระยอง ในวันเสาร์ที่ 4 พฤศจิกายน 2566 โดยมีนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางมนพร เจริญศรี รัฐมนตรีช่วยว่าการกระทรวงคมนาคม นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง นายชนินทร์ รุ่งธนเกียรติ รองเลขาธิการนายกรัฐมนตรีฝ่ายการเมือง นายศุภนิจ จัยวัฒน์ ที่ปรึกษาของนายกรัฐมนตรี ร่วมคณะตรวจราชการ ซึ่งมีกำหนดการดังนี้
เวลา 08.45 น. นายกรัฐมนตรีและคณะ ออกเดินทางจากสถานีรถไฟกรุงเทพฯ (หัวลำโพง) ชานชาลาที่ 5 ไปยังสถานีรถไฟแหลมฉบัง ต.ทุ่งสุขลา อ.ศรีราชา จ.ชลบุรี โดยขบวนรถไฟ เพื่อไปตรวจเยี่ยมท่าเรือแหลมฉบัง และพูดคุยประเด็นศักยภาพของพื้นที่สำหรับการรองรับสินค้าอุตสาหกรรมหนักในการนำเข้าและส่งออกของท่าเรือแหลมฉบัง ณ ท่าเรือแหลมฉบัง จากนั้น ในช่วงบ่ายเวลาประมาณ 13.30 น. นายกรัฐมนตรีจะตรวจเยี่ยมอ่างเก็บน้ำหนองปลาไหล เพื่อติดตามระบบการบริหารจัดการน้ำของอ่างเก็บน้ำให้รองรับเขตเศรษฐกิจพิเศษภาคตะวันออก (EEC) ณ อ่างเก็บน้ำหนองปลาไหล ต.ปลวกแดง อ.ปลวกแดง จ.ระยอง
ต่อจากนั้น เวลาประมาณ 15.00 น.นายกรัฐมนตรีจะเยี่ยมชมศูนย์บริการการพัฒนาปลวกแดงตามพระราชดำริ จังหวัดระยอง ณ ศูนย์บริการการพัฒนาปลวกแดงตามพระราชดำริ ต.แม่น้ำคู้ อ.ปลวกแดง จ.ระยอง ต่อด้วยไปตรวจเยี่ยมโรงงานผลิตรถยนต์ไฟฟ้า ณ นิคมอุตสาหกรรมดับบลิวเอชเอ อีสเทิร์นซีบอร์ด 2 (WHA ESIE2) ต.เขาคันทรง อ.บ้านบึง จ.ชลบุรี แล้วเดินทางกลับกรุงเทพมหานคร
“การเดินทางลงพื้นที่ จ.ชลบุรี และ จ.ระยอง ในครั้งนี้ของนายกรัฐมนตรี เพื่อไปตรวจเยี่ยมโครงการสำคัญและอุตสาหกรรมเป้าหมายในการขับเคลื่อนพัฒนาประเทศตามนโยบายรัฐบาล รวมทั้งติดตามการบริหารจัดการน้ำในเขต EEC เพื่อสร้างความมั่นใจว่าจะมีน้ำใช้อย่างเพียงพอตลอดช่วงฤดูแล้งที่จะมาถึง โดยไม่กระทบต่อภาคการผลิตและการลงทุน” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/74135