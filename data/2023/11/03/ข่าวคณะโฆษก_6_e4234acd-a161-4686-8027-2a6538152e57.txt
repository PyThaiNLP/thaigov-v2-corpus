รัฐบาลไทย-ข่าวทำเนียบรัฐบาล-“เกณิกา” เผยรัฐบาลโดย “ธรรมนัส” มุ่งแก้ปัญหาความยากจนควบคู่แก้ปัญหาฝุ่น PM2.5 อย่างยั่งยืน ให้อ.แม่แจ่มเป็นพื้นที่ต้นแบบ


วันศุกร์ที่ 3 พฤศจิกายน 2566
03/11/2566
พิมพ์
“เกณิกา” เผยรัฐบาลโดย “ธรรมนัส” มุ่งแก้ปัญหาความยากจนควบคู่แก้ปัญหาฝุ่น PM2.5 อย่างยั่งยืน ให้อ.แม่แจ่มเป็นพื้นที่ต้นแบบ
“เกณิกา” เผยรัฐบาลโดย “ธรรมนัส” มุ่งแก้ปัญหาความยากจนควบคู่แก้ปัญหาฝุ่น PM2.5 อย่างยั่งยืน ให้อ.แม่แจ่มเป็นพื้นที่ต้นแบบ
3 พ.ย. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่าวันนี้ ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ได้มีการลงพื้นที่จังหวัดเชียงใหม่ในวันนี้เพื่อติดตามการดำเนินงานของสถาบันวิจัยและพัฒนาพื้นที่สูง (องค์การมหาชน)
รวมถึงได้มีการติดตามสถานการณ์สถานการณ์การเผาและหมอกควันในพื้นที่ศูนย์พัฒนาโครงการหลวง และพื้นที่โครงการพัฒนาพื้นที่สูงแบบโครงการหลวง
น.ส.เกณิกา กล่าวต่ออีกว่า กระทรวงเกษตรฯ ได้มีแนวทางในการจัดการแก้ไขปัญหาการเผาและฝุ่นละอองขนาดเล็ก PM 2.5 บนพื้นที่สูง โดยมีอำเภอแม่แจ่ม เป็นพื้นที่ต้นแบบในการแก้ไขปัญหาความยากจนและการเผาพื้นที่สูง ตามนโยบายกระทรวงเกษตรและสหกรณ์ คือ 1) จัดทำแผนที่ดินของเกษตรกรรายแปลงเพื่อเป็นฐานข้อมูลในการกำหนดขอบเขตการใช้ประโยชน์ที่ดิน แบ่งแยกพื้นที่ป่าและที่ทำกิน วางแผนพัฒนาชุมชนทั้งด้านเศรษฐกิจ สังคม สิ่งแวดล้อม และโครงสร้างพื้นฐานที่จำเป็น ให้เป็นไปอย่างถูกต้องเหมาะสมตามหลักวิชาการ ระเบียบ และกฎหมาย แก้ไขปัญหาอย่างพุ่งเป้า ตรงตามบริบทพื้นที่ ปัญหาและความต้องการของชุมชน 2) การสนับสนุนชุมชนป้องกันไฟป่า ส่งเสริมและสนับสนุนสร้างความเข้มแข็งของชุมชน ในการป้องกันไฟป่า อนุรักษ์ฟื้นฟูทรัพยากรธรรมชาติ และเพิ่มความหลากหลายทางชีวภาพในพื้นที่ป่าต้นน้ำลำธาร 3) การจัดการเศษวัสดุการเกษตร (ชีวมวลอัดแท่ง/ปุ๋ยอินทรีย์) สนับสนุนชุมชนโดยการรับซื้อเศษวัสดุการเกษตรภายใต้ข้อตกลงและราคาที่เหมาะสมเพื่อนำไปผลิตชีวมวลอัดเม็ด 4) การส่งเสริมด้านอาชีพ ด้วยเกษตรมูลค่าสูงและเป็นมิตรต่อสิ่งแวดล้อมบนพื้นที่สูง และตลาดนำการผลิต
5) การพัฒนามาตรฐาน GAP PM2.5 Free และ 6) การเพิ่มช่องทางการตลาดผลผลิต (green product)
น.ส.เกณิกา ยังกล่าวต่ออีกว่า กระทรวงเกษตรฯ มุ่งเน้นที่จะลดปัญหาฝุ่น PM 2.5 อย่างยั่งยืนด้วยการเพิ่มมูลค่า เพิ่มแรงจูงใจ (เกษตรพันธะสัญญา) และเร่งการย่อยสลายตอซังข้าวโพด โดยใช้หัวเชื้อจุลินทรีย์ย่อยสลายวัสดุอินทรีย์ มุ่งดำเนินการทั้งในเรื่อง มาตรฐานการผลิตพืช GAP PM 2.5 FREE การปรับเปลี่ยนพื้นที่สูง โดยการเปลี่ยนพืชปลูก (กาแฟ มะคาเดเมีย อะโวกาโด) และการเปลี่ยนพฤติกรรม กรณีปลูกพืชเดิม (ข้าวโพด)
ทั้งหมดนี้เป็นไปตามนโยบายที่นายเศรษฐา ทวีสิน นายกรัฐมนตรี ได้ให้ความสำคัญ ซึ่งร.อ.ธรรมนัส เป็นผู้ที่ขับเคลื่อนแก้ไขปัญหาปัญหาฝุ่น PM2.5 รวมถึงการแก้ปัญหาปากท้องให้กับเกษตรกร น.ส.เกณิกา กล่าว

ที่มา : https://www.thaigov.go.th/news/contents/details/74158