รัฐบาลไทย-ข่าวทำเนียบรัฐบาล-นายกฯ เผยเตรียมพิจารณาเปิดสถานบริการถึงตี 4 นำร่อง “กรุงเทพมหานคร เชียงใหม่ ชลบุรีและภูเก็ต” ย้ำการขยายเวลาเปิดสถานบริการเป็นการกระตุ้นเศรษฐกิจ กระตุ้นการท่องเที่ยว


วันศุกร์ที่ 3 พฤศจิกายน 2566
03/11/2566
พิมพ์
นายกฯ เผยเตรียมพิจารณาเปิดสถานบริการถึงตี 4 นำร่อง “กรุงเทพมหานคร เชียงใหม่ ชลบุรีและภูเก็ต” ย้ำการขยายเวลาเปิดสถานบริการเป็นการกระตุ้นเศรษฐกิจ กระตุ้นการท่องเที่ยว
นายกฯ เผยเตรียมพิจารณาเปิดสถานบริการถึงตี 4 นำร่อง “กรุงเทพมหานคร เชียงใหม่ ชลบุรีและภูเก็ต” ย้ำการขยายเวลาเปิดสถานบริการเป็นการกระตุ้นเศรษฐกิจ กระตุ้นการท่องเที่ยว
วันนี้ (3 พฤศจิกายน 2566) เวลา 11.50 น. ณ บริเวณทางเชื่อมตึกสันติไมตรี ทำเนียบรัฐบาล ภายหลังการประชุมหารือแผนบูรณาการการท่องเที่ยว (การเปิดสถานบันเทิง ถึง 04.00 น.) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนว่า วันนี้นี้มีการประชุมที่สำคัญสองเรื่อง เรื่องแรกเป็นการประชุมกับทางสำนักงานตำรวจแห่งชาติและกระทรวงมหาดไทยในเรื่องของการแก้ไขหนี้สินของประชาชนซึ่งประมาณสิ้นเดือนพฤศจิกายนนี้จะมีการแถลงข่าวเกี่ยวกับวิธีการแก้ไขปัญหาหนี้สินของประชาชที่เกี่ยวข้องกับหนี้นอกระบบและยังได้มีการประชุมเรื่องของการขยายเวลาเปิดสถานบริการถึง 04.00 น. โดยมีกระทรวงการท่องเที่ยวและกีฬา กระทรวงมหาดไทย สำนักงานตำรวจแห่งชาติได้มาพูดคุยหาพื้นที่ที่เหมาะสม พร้อมด้วยผู้ว่าราชการจังหวัด 4 จังหวัด ประกอบด้วยกรุงเทพมหานคร เชียงใหม่ ชลบุรีและภูเก็ต ซึ่งเป็นจังหวัดหลักที่จะมีการให้เปิดสถานบริการถึง 04.00 น. ทั้งนี้ พื้นที่ไหนดำเนินการได้เราจะดำเนินการก่อนส่วนจะมีการเปลี่ยนหรือเพิ่มพื้นที่ในอนาคตจะมีการพิจารณาอีกครั้ง
นายกรัฐมนตรีกล่าวย้ำว่า การขยายเวลาเปิดสถานบริการเป็นการกระตุ้นเศรษฐกิจ กระตุ้นการท่องเที่ยว ไม่ใช่สำหรับนักท่องเที่ยวต่างชาติอย่างเดียว หากสามารถเปิดได้ระยะเวลาที่ยาวขึ้นจะทำให้ประชาชนที่ทำอาชีพเกี่ยวกับการท่องเที่ยวจะสามารถเปิดบริการได้มากยิ่งขึ้น ซึ่งมีนัยยะสำคัญหลายอย่าง เช่น นักท่องเที่ยวที่มาจากต่างประเทศเขาไม่ได้กินข้าวเร็วเหมือนประเทศไทย บางคนกินข้าว 21.00 น. หรือ 22.00 น. ถ้าสถานบริการปิด 00.00 น. หรือ 02.00 น. นักท่องเที่ยวก็จะต้องกินข้าวให้เสร็จโดยเร็วทำให้การสั่งอาหารมีจำนวนที่น้อยลง การใช้จ่ายเงินก็จะน้อยลงด้วย โดยมาตรการที่เราเสนอนั้น จะไม่ได้เน้นสถานบริการที่เปิดขายแค่เครื่องดื่มมึนเมาอย่างเดียว นอกจากนั้นทางกระทรวงมหาดไทยก็จะดูแลเรื่องของการแบ่งพื้นที่และเรื่องใบอนุญาตต่าง ๆ ที่จะออกมาในอนาคต โดยเรามีกำหนดเวลาที่คิดไว้ คือ 15 ธันวาคม ทั้งนี้ ยังได้สั่งการให้สำนักงานตำรวจแห่งชาติดูแลประชาชนให้ข้อมูล สร้างความเข้าใจกับนโยบาย เข้มงวดเรื่องเมาไม่ขับ เพิ่มการติดตั้งกล้อง CCTV และจะต้องมีการตรวจค้นยาเสพติดในสถานบันเทิงอย่างเข้มข้น
นอกจากนั้น นายกรัฐมนตรีได้ตอบคำถามสื่อมวลชนเกี่ยวกับความคืบหน้าของการประชุมบอร์ดดิจิตอล จะมีการประชุมกันเย็นวันนี้แล้วจะแจ้งให้ทราบว่าจะมีการแต่งตั้งคณะอนุกรรมการ คณะกรรมการตอนไหน และหวังว่าทุกอย่างจะจบภายในอาทิตย์หน้า ขอให้ทุกคนรอการแถลงจากตนเป็นหลักเพื่อไม่ให้เกิดความสับสน

ที่มา : https://www.thaigov.go.th/news/contents/details/74147