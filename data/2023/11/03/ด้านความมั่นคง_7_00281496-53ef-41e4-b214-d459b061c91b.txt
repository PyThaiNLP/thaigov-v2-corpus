รัฐบาลไทย-ข่าวทำเนียบรัฐบาล-“ผู้ตรวจฯ รณรงค์” หัวหน้าชุดปฏิบัติการพิเศษกรมการปกครอง แถลง กรณีพบ จนท. ชุดปฏิบัติการพิเศษ ปค. ในร้านอาหารที่จังหวัดเชียงใหม่ ขณะตำรวจ สภ.ช้างเผือก เข้าตรวจสอบร้านอาหาร 


วันศุกร์ที่ 3 พฤศจิกายน 2566
03/11/2566
พิมพ์
“ผู้ตรวจฯ รณรงค์” หัวหน้าชุดปฏิบัติการพิเศษกรมการปกครอง แถลง กรณีพบ จนท. ชุดปฏิบัติการพิเศษ ปค. ในร้านอาหารที่จังหวัดเชียงใหม่ ขณะตำรวจ สภ.ช้างเผือก เข้าตรวจสอบร้านอาหาร
“ผู้ตรวจฯ รณรงค์” หัวหน้าชุดปฏิบัติการพิเศษกรมการปกครอง แถลง กรณีพบ จนท. ชุดปฏิบัติการพิเศษ ปค. ในร้านอาหารที่จังหวัดเชียงใหม่ ขณะตำรวจ สภ.ช้างเผือก เข้าตรวจสอบร้านอาหาร เน้นย้ำ “ไม เน้นย้ำ “ไม่มีเอาคืน” เพราะฝ่ายปกครอง-ตำรวจทำงานร่วมกัน
“ผู้ตรวจฯ รณรงค์” หัวหน้าชุดปฏิบัติการพิเศษกรมการปกครอง แถลง กรณีพบ จนท. ชุดปฏิบัติการพิเศษกรมการปกครองในร้านอาหารที่จังหวัดเชียงใหม่ ขณะตำรวจ สภ.ช้างเผือก เข้าตรวจสอบร้านอาหาร เน้นย้ำ “ไม่มีเอาคืน” เพราะฝ่ายปกครอง-ตำรวจทำงานร่วมกันเพื่อรักษาความสงบเรียบร้อยและสวัสดิภาพในชีวิตและทรัพย์สินให้กับพี่น้องประชาชน “เราไม่ได้ทำงานตามอำเภอใจ เพราะอยู่บนหลักระเบียบ กฎหมาย และงบประมาณของทางราชการ”
วันนี้ (3 พ.ย. 66) เวลา 13.30 น. ที่ห้องประชุมชั้น 2 สำนักการสอบสวนและนิติการ กรมการปกครอง (วังไชยา) ถนนนครสวรรค์ แขวงสี่แยกมหานาค เขตดุสิต กรุงเทพฯ นายรณรงค์ ทิพย์ศิริ ผู้ตรวจราชการกรมการปกครองปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง แถลงข่าวกรณีสถานีตำรวจภูธรช้างเผือกจับร้านอาหาร Level 9 เชียงใหม่ แล้วพบเจ้าหน้าที่ชุดปฏิบัติการพิเศษกรมการปกครองข้างในร้าน โดยมี พนักงานฝ่ายปกครองชุดปฏิบัติการพิเศษกรมการปกครอง ร่วมในการแถลงข่าว
นายรณรงค์ ทิพย์ศิริ ผู้ตรวจราชการกรมการปกครอง กล่าวว่า จากกรณีชุดปฏิบัติการพิเศษกรมการปกครองสนธิกำลังร่วมกับชุดปฏิบัติการจังหวัดเชียงใหม่ บุกจับ “เลอเนิร์ฟผับ” ย่านช้างเผือก กลางเมืองเชียงใหม่ เมื่อวันที่ 1 พ.ย. 66 พร้อมแจ้งข้อหา 7 ฐานความผิด คือ 1. ตั้งสถานบริการโดยไม่ได้รับอนุญาต 2. จำหน่ายสุราให้กับเด็กอายุต่ำกว่า 18 ปี 3. จำหน่ายเครื่องดื่มแอลกอฮอล์ให้กับผู้มีอายุต่ำกว่า 20 ปี 4. จำหน่ายเครื่องดื่มแอลกอฮอล์เกินกว่าเวลาที่กฎหมายกำหนด 5. ยุยงส่งเสริมให้เด็กประพฤติตนไม่สมควร 6. โฆษณาเครื่องดื่มแอลกอฮอล์หรือแสดงชื่อหรือเครื่องหมายของเครื่องดื่มแอลกอฮอล์อันเป็นการอวดอ้างสรรพคุณหรือชักจูงใจให้ผู้อื่นดื่มโดยตรงหรือโดยอ้อม 7. ดัดแปลงอาคารโดยไม่ได้รับอนุญาตจากเจ้าพนักงานท้องถิ่น นอกจากนี้ ยังเป็นการฝ่าฝืนคำสั่งหัวหน้า คสช. ที่ 22/2558 ซึ่งเจ้าพนักงานฝ่ายปกครองชุดจับกุม จะได้เสนอให้ผู้ว่าราชการจังหวัดเชียงใหม่ออกคำสั่งปิดสถานที่ดังกล่าวเป็นเวลา 5 ปี และในส่วนของการดัดแปลงอาคาร โดยไม่ได้รับอนุญาตจากเจ้าพนักงานท้องถิ่น นั้น ทางจังหวัดเชียงใหม่จะได้ประสานกับเทศบาลนครเชียงใหม่ เพื่อออกคำสั่งระงับการใช้อาคารดังกล่าวต่อไป
“หลังจากการจับกุม “เลอเนิร์ฟผับ” ชุดปฏิบัติการพิเศษกรมการปกครอง ระหว่างวันที่ 1 - 3 พ.ย. 66 ได้มีการกำหนดแผนการสืบสวนหลังการปฏิบัติการ เพื่อตรวจสอบตามคำร้องเรียนว่า ยังมีสถานประกอบการในพื้นที่จังหวัดเชียงใหม่ มีพฤติการณ์ฝ่าฝืนกฎหมายอยู่หรือไม่ ซึ่งในครั้งนี้ได้มอบหมายให้เจ้าหน้าที่ชุดปฏิบัติการพิเศษกรมการปกครอง จำนวน 2 นาย ดำเนินการสืบสวนตามคำร้องเรียนต่อ โดยเมื่อวันที่ 2 พ.ย. 66 เวลา 00.15 น. ชุดสืบสวนได้ทราบข้อมูลว่ามีสถานประกอบการชื่อร้าน Level 9 ตั้งอยู่ที่ ชั้น 9 อาคารไอคอนไอที อำเภอเมืองเชียงใหม่ จังหวัดเชียงใหม่ ยังมีการเปิดให้บริการจำหน่ายอาหารและเครื่องดื่ม จึงได้เข้าทำการสืบสวนข้อเท็จจริงตามที่ได้รับข้อมูล โดยจากการเข้าสืบสวนข้อเท็จจริงพบว่า สถานประกอบการมีลักษณะเป็นสถานประกอบการแบบร้านอาหาร ไม่ใช่สถานบริการในลักษณะผับบาร์ จึงไม่ต้องมีการขออนุญาตตั้งสถานบริการ และในเวลาดังกล่าว โซนภายนอกร้านปิดให้บริการแล้ว แต่ด้านในยังคงมีการเปิดให้บริการอยู่ มีผู้ใช้บริการประมาณ 6 โต๊ะ ระหว่างนั้นเจ้าหน้าที่ตำรวจสถานีตำรวจภูธรช้างเผือก เข้าทำการตรวจสอบสถานประกอบการดังกล่าวพอดี เจ้าพนักงานฝ่ายปกครองจึงได้แสดงตัวและให้ความร่วมมือในการปฏิบัติหน้าที่ และยุติการสืบสวน ในเวลา 03.00 น. และเดินทางกลับ” นายรณรงค์ฯ กล่าวเน้นย้ำ
นายรณรงค์ ทิพย์ศิริ ผู้ตรวจราชการกรมการปกครอง กล่าวต่ออีกว่า ส่วนกรณีที่มีข่าวว่าในร้านดังกล่าวมีเยาวชนเข้าใช้บริการอายุต่ำกว่า 20 ปีนั้น ในข้อเท็จจริงพบว่าเป็นแฟนของบาร์เทนเดอร์ที่มารอรับกลับบ้านหลังเวลาเลิกงานทุกวัน และเจ้าของร้านได้ให้ข้อมูลกับตำรวจสถานีตำรวจภูธรช้างเผือกขณะที่มีการเข้าตรวจสอบภายในร้านไปแล้ว จึงมีการกันตัวเยาวชนดังกล่าวออกเพราะไม่มีส่วนเกี่ยวข้อง และในส่วนเรื่องของการดำเนินคดีกับร้าน Level 9 ทราบว่า ตำรวจสถานีตำรวจภูธรช้างเผือกได้แจ้งข้อหากับผู้จัดการร้านในข้อหาจำหน่ายสุราเกินเวลาที่กฎหมายกำหนด ปรับ 3,000 บาท และปล่อยตัวผู้จัดการกลับ
“กรณีมีสื่อมวลชนบางสำนักนำเสนอข่าวบิดเบือนว่า ชุดปฏิบัติการพิเศษกรมการปกครองเลี้ยงฉลองความสำเร็จหลังจับ “เลอเนิร์ฟผับ” นั้น ขอชี้แจงว่า เจ้าหน้าที่เดินทางกลับมากรุงเทพฯ ทีมแรก ตั้งแต่วันที่ 1 พฤศจิกายนแล้ว และอีกทีม ในวันที่ 2 พฤศจิกายน แล้วก็ยังนั่งประชุมกันอยู่ที่กรมการปกครอง (วังไชยา) จึงเป็นไปไม่ได้ที่จะมีการฉลอง จึงขอฝากไปยังสื่อมวลชนบางสำนักที่บิดเบือนข้อเท็จจริง ขอให้โอกาสท่านแก้ไขข่าว หากท่านไม่แก้ไขข่าวให้ถูกต้องจะดำเนินคดีให้ถึงที่สุด หลังจากวันนี้ (3 พ.ย. 66) เวลา 14.00 น. ท่านได้ทราบข้อเท็จจริงที่ออกจากปากหัวหน้าชุดปฏิบัติการพิเศษกรมการปกครองแล้ว ยังไม่มีการแก้ไข หรือนำเสนอข่าวอีกด้านหนึ่ง ก็จะดำเนินคดีให้ถึงที่สุดตามกฎหมายที่เกี่ยวข้อง” นายรณรงค์ฯ กล่าวเน้นย้ำในช่วงท้าย
นายรณรงค์ ทิพย์ศิริ ผู้ตรวจราชการกรมการปกครอง ยังได้กล่าวถึงหลักการทำงานของชุดปฏิบัติการพิเศษกรมการปกครอง มี 3 ลักษณะ คือ 1) การรับเรื่องจากศูนย์ดำรงธรรมกระทรวงมหาดไทยที่มีผู้ร้อง แล้วศูนย์ดำรงธรรมจะส่งมาให้เรา เราจะเป็นชุดเคลื่อนที่เร็วไปปฏิบัติการ 2) ได้รับการประสานของส่วนราชการ หากส่วนราชการใดที่รับแจ้งเหตุหรือมีเบาะแส เช่น กอ.รมน. DSI ตำรวจ ปปส. ที่ประสานมาเป็นลายลักษณ์อักษรเราก็จะไปทำงานด้วยกัน และ 3) ผู้บังคับบัญชาสั่งมากรณีพิเศษ เช่น กรณีผู้บังคับบัญชาได้รับแจ้งข้อมูลข่าวสารจากประชาชนโดยตรง “เราไม่ได้ทำงานตามอำเภอใจ เพราะอยู่บนหลักระเบียบ กฎหมาย และงบประมาณของทางราชการ”
นายรณรงค์ ทิพย์ศิริ ผู้ตรวจราชการกรมการปกครอง กล่าวเพิ่มเติมว่า ต่อจากนี้ เราจะปฏิบัติงานอย่างเข้มข้นต่อเนื่อง ข่าวที่บิดเบือนในครั้งนี้ ไม่มีผลกระทบกับชุดปฏิบัติการพิเศษกรมการปกครองแต่อย่างใด แต่จะเป็นสิ่งตอกย้ำให้เรามุ่งมั่นทำหน้าที่ในการบำบัดทุกข์ บำรุงสุข เสริมสร้างสวัสดิภาพ ความปลอดภัย และรักษาความสงบเรียบร้อยของบ้านเมือง และขอเรียนว่า ประเทศไทยมีหน่วยงานบังคับใช้กฎหมายที่มีอำนาจการจับกุม ปราบปรามผู้กระทำผิดตามประมวลกฎหมายอาญา ให้อำนาจพนักงานเจ้าหน้าที่ คือ “พนักงานฝ่ายปกครอง” อันประกอบด้วย นายอำเภอ ปลัดอำเภอ เจ้าพนักงานปกครอง กำนัน ผู้ใหญ่บ้าน ฯลฯ หรือตำรวจ ซึ่งการดำเนินการจับกุมผู้กระทำผิดของพนักงานฝ่ายปกครองในช่วงที่ผ่านมามีน้อยมาก เพราะภารกิจในการ “บำบัดทุกข์ บำรุงสุข” มันกว้างมาก ทั้งเรื่องความเป็นอยู่พี่น้องประชาชน มิติรักษาความสงบเรียบร้อย แต่เนื่องจากปัจจุบันภัยคุกคามมีเพิ่มมากขึ้นเป็นอย่างมาก กระทรวงมหาดไทยภายใต้การนำของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) ได้เน้นย้ำฝ่ายปกครองทุกส่วน ทั้งส่วนกลาง คือ กรมการปกครอง และส่วนภูมิภาค ภายใต้การนำของผู้ว่าราชการจังหวัด และนายอำเภอ ได้บูรณาการร่วมกับตำรวจ และหน่วยงานที่เกี่ยวข้องกับกฎหมายแต่ละฉบับได้บูรณาการในรูปแบบ “ชุดปฏิบัติการจังหวัด/อำเภอ” ซึ่งได้ทำการ Kick off พร้อมกันทั่วประเทศไปแล้ว เมื่อวันที่ 1 พ.ย. 66 ที่ผ่านมา เพราะเรามีเป้าหมายเดียวกัน คือ เพื่อความสงบสุขของประชาชน ต่อจากนี้ เราจะต้องมีการประสานงานกันอย่างใกล้ชิดมากขึ้น เราจะไม่ปล่อยให้ผู้กระทำผิดกฎหมายมีที่ยืนในสังคม

ที่มา : https://www.thaigov.go.th/news/contents/details/74172