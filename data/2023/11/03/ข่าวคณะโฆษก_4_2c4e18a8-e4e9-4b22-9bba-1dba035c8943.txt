รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามความคืบหน้า และสั่งการการเจรจาระหว่างไทยกับต่างประเทศทุกช่องทาง เพื่อขอรับความสนับสนุน ให้เจรจาปล่อยตัวประกันชาวไทย 23 ราย


วันศุกร์ที่ 3 พฤศจิกายน 2566
03/11/2566
พิมพ์
โฆษกรัฐบาลเผย นายกฯ ติดตามความคืบหน้า และสั่งการการเจรจาระหว่างไทยกับต่างประเทศทุกช่องทาง เพื่อขอรับความสนับสนุน ให้เจรจาปล่อยตัวประกันชาวไทย 23 ราย
โฆษกรัฐบาลเผย นายกฯ ติดตามความคืบหน้า และสั่งการการเจรจาระหว่างไทยกับต่างประเทศทุกช่องทาง เพื่อขอรับความสนับสนุน ให้เจรจาปล่อยตัวประกันชาวไทย 23 ราย
วันที่ 3 พฤศจิกายน 2566 นายชัย วัชรงค์ โฆษกประจำสำนักนายกรัฐมนตรี เปิดเผยว่า ตามที่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้สั่งการอย่างเร่งด่วนให้ นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศไทย เดินทางไปยังประเทศกาตาร์และอียิปต์ เพื่อพบหารือกับ Mr. Sameh Shoukry รัฐมนตรีว่าการกระทรวงการต่างประเทศอียิปต์ Sheikh Mohammed bin Abdulrahman bin Jassim Al Thani นายกรัฐมนตรีและรัฐมนตรีว่าการกระทรวงการต่างประเทศรัฐกาตาร์ และ Dr. Hossien Amir Abdollahian รัฐมนตรีว่าการกระทรวงการต่างประเทศอิหร่าน เพื่อขอรับความสนับสนุนให้เจรจาปล่อยตัวประกันชาวไทย 23 ราย
โฆษกประจำสำนักนายกรัฐมนตรีกล่าวว่า ในโอกาสนี้ นายปานปรีย์ รองนายกรัฐมนตรีและรัฐมนตรีว่าการกระทรวงการต่างประเทศได้แถลงข่าวความคืบหน้าสถานการณ์ในอิสราเอล ที่ห้องแถลงข่าว กระทรวงการต่างประเทศ (วันที่ 3 พฤศจิกายน 2566 เวลา 11.00 น.) ให้รายละเอียดเพิ่มเติมว่า จากการหารือกับบุคคลสำคัญจากทั้ง 3 ประเทศ ซึ่งทั้ง 3 ประเทศมีช่องทางสื่อสาร สามารถพูดคุยหารือกับกลุ่มที่เกี่ยวข้อง เพื่อปล่อยตัวประกันชาวไทยโดยเร็วที่สุด และได้แจ้งว่าฝ่ายไทยสนับสนุนให้ยุติการใช้ความรุนแรงจากทุกฝ่าย โดยฝ่ายกาตาร์เชื่อว่า คนไทยจะได้รับการปล่อยตัวเป็นกลุ่มแรก ๆ
“นายกรัฐมนตรียังคงติดตามสถานการณ์ สั่งการการทำงานอย่างต่อเนื่อง และใช้ทุกช่องทางของการเจรจาหารือ เพื่อเพิ่มโอกาสในการปล่อยตัวประกันชาวไทยโดยเร็วที่สุด” นายชัยฯ กล่าว

ที่มา : https://www.thaigov.go.th/news/contents/details/74145