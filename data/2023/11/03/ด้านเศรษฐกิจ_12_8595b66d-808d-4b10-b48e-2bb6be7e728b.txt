รัฐบาลไทย-ข่าวทำเนียบรัฐบาล-หน.ผู้ตรวจวิษณุ Kick Off กิจกรรม พัฒนาเกษตรอุตสาหกรรมสู่ต้นแบบอัจฉริยะ


วันศุกร์ที่ 3 พฤศจิกายน 2566
03/11/2566
พิมพ์
หน.ผู้ตรวจวิษณุ Kick Off กิจกรรม พัฒนาเกษตรอุตสาหกรรมสู่ต้นแบบอัจฉริยะ
หัวหน้าผู้ตรวจราชการกระทรวงอุตสาหกรรม วิษณุ Kick Off กิจกรรม พัฒนาเกษตรอุตสาหกรรมสู่ต้นแบบอัจฉริยะ
วันที่ 1 พฤศจิกายน 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) เป็นประธาน Kick Off กิจกรรม พัฒนาเกษตรอุตสาหกรรมสู่ต้นแบบอัจฉริยะ (MIND Star) มีวัตถุประสงค์เพื่อส่งเสริมองค์ความรู้ รวมถึงทักษะที่จำเป็น ในการพัฒนาศักยภาพให้เกษตรกรไทยและผู้ประกอบการภาคเกษตร ให้เป็นนักธุรกิจเกษตรอุตสาหกรรม มีรายได้มั่นคง สามารถสร้างมูลค่าเพิ่ม (Value-added) แก่สินค้าและบริการ ด้วยความคิดสร้างสรรค์ เทคโนโลยี หรือดิจิทัล เพิ่มขีดความสามารถในการแข่งขัน ยกระดับภาคเกษตรสู่เกษตรอุตสาหกรรม พร้อมกันนี้ได้เยี่ยมชมนิทรรศการแสดงสินค้าของผู้ประกอบการ วิสาหกิจชุมชน ศูนย์ส่งเสริมฝีมือจักรสาน ที่จัดขึ้นภายในงาน ณ โรงแรมเคปราชา ศรีราชา จ.ชลบุรี
สำหรับกิจกรรมครั้งนี้ มีเป้าหมายในการอบรมผู้ประกอบการในภูมิภาคตะวันออก ได้แก่ วิสาหกิจขนาดกลางและขนาดย่อม ผู้ประกอบการกลุ่มแปรรูปเกษตร อาหาร และ อุตสาหกรรมสนับสนุนอื่น ๆ รวม 30 กิจการ เป็นระยะเวลา 3 วัน ก่อนการดำเนินการในภูมิภาคต่าง ๆ อีก รวมทั้งสิ้น 4 ครั้ง หลังการเสร็จสิ้นการอบรมในภาพรวม จะมีการคัดเลือก จำนวน 20 กิจการ เพื่อรับคำแนะนำและคำปรึกษาอย่างต่อเนื่องจากทีมที่ปรึกษาผู้เชี่ยวชาญ อาทิ การจับคู่ธุรกิจ การปรับโมเดลธุรกิจ การถ่ายทอดความสำเร็จและการเสนอไอเดียทางธุรกิจ จากนั้นจะทำการคัดเลือกผู้ประกอบการให้เหลือ 4 กิจการ เพื่อรับการฝึกสอน (Coaching) ในสถานประกอบการของผู้ประกอบการ เตรียมความพร้อมต่อยอดทางธุรกิจต้นแบบ ก้าวกระโดดสู่ต้นแบบอัจฉริยะต่อไป
ทั้งนี้ได้รับเกียรติจาก นายเตมีย์ พันธุวงค์ราช ผู้อำนวยการกองตรวจราชการ นายพลาวุธ วงศ์วิวัฒน์ ผู้อำนวยการกองยุทธศาสตร์และแผนงาน นายทินวัฒน์ แก้วสวี ผู้เชี่ยวชาญด้านนโยบายและยุทธศาสตร์ นางเปมิกา ปาลวัฒน์ นักวิชาการอุตสาหกรรมชำนาญการพิเศษ รักษาการในตำแหน่งนักวิเคราะห์นโยบายและแผนเชี่ยวชาญ กรมส่งเสริมอุตสาหกรรม เจ้าหน้าที่อุตสาหกรรมจังหวัดชลบุรี เจ้าหน้าที่อุตสาหกรรมจังหวัดระยอง และเจ้าหน้าที่ที่เกี่ยวข้อง เข้าร่วมงาน

ที่มา : https://www.thaigov.go.th/news/contents/details/74164