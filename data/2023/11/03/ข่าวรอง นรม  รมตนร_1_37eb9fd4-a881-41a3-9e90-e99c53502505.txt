รัฐบาลไทย-ข่าวทำเนียบรัฐบาล-​รองนายกฯ พีระพันธุ์ มอบโล่รางวัล ITA Awards 2023 สำหรับหน่วยงานที่สมควรได้รับรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปี 2566 


วันศุกร์ที่ 3 พฤศจิกายน 2566
03/11/2566
พิมพ์
​รองนายกฯ พีระพันธุ์ มอบโล่รางวัล ITA Awards 2023 สำหรับหน่วยงานที่สมควรได้รับรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปี 2566
​รองนายกฯ พีระพันธุ์ มอบโล่รางวัล ITA Awards 2023 สำหรับหน่วยงานที่สมควรได้รับรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปี 2566
วันนี้ (3 พ.ย. 66) เวลา 09.00 น. ณ ห้องสีฟ้า ตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมาย นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน เป็นประธานมอบรางวัลโล่เกียรติยศและประกาศนียบัตรเชิดชูเกียรติ สำหรับหน่วยงานที่สมควรได้รับรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity & Transparency Assessment : ITA) ประจำปี 2566) โดยมี พลตำรวจเอก วัชรพล ประสารราชกิจ ประธานคณะกรรมการป้องกันและปราบปรามการทุจริตแห่งชาติ (ป.ป.ช.) นายนิวัติไชย เกษมมงคล เลขาธิการ ป.ป.ช. คณะกรรมการ ป.ป.ช. และผู้บริหารของหน่วยงานที่ได้รับรางวัลฯ เข้าร่วม
เลขาธิการคณะกรรมการ ป.ป.ช. กล่าวรายงานรายละเอียดความเป็นมาของรางวัล TTA Awards 2023  ซึ่งคณะกรรมการ ป.ป.ช. ได้มีมติในการประชุมเมื่อวันที่ 12 กันยายน 2566 เห็นชอบแนวทางการมอบรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ พ.ศ. 2566 เพื่อเป็นการสร้างขวัญกำลังใจให้กับหน่วยงานภาครัฐที่มีผลการประเมินโดนเด่นเป็นที่ประจักษ์ และจะได้เป็นตัวอย่างให้กับหน่วยงานภาครัฐอื่น ๆ ในการเสริมสร้างคุณธรรมและความโปร่งใสในการปฏิบัติราชการด้วยความซื่อสัตย์สุจริตด้วยแล้ว
โอกาสนี้ รองนายกรัฐมนตรีได้มอบโล่รางวัล ITA Awards 2023 จำนวน 33 รางวัล ประกอบด้วย
• รางวัลรวมหลายประเภทรางวัล จำนวน 9 รางวัล ประกอบด้วย
- ผลการประเมินสูงสุด ผ่านดีเยี่ยมสูงสุด และจังหวัดที่มีการขับเคลื่อน TTA บรรลุเป้าหมายตามแผนแม่บทภายใต้ยุทธศาสตร์ชาติ 1 รางวัล
- ผลการประเมินสูงสุด ผ่านดีเยี่ยมสูงสุด และพัฒนาการสูงสุด 1 รางวัล
- ผลการประเมินสูงสุดและผ่านดีเยี่ยมสูงสุด 7 รางวัล
• รางวัลผ่านดีเยี่ยมสูงสุดและผลการประเมินสูงสุด จำนวน 6 รางวัล
• รางวัลจังหวัดที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติ จํานวน 6 รางวัล
• รางวัลประเภทพัฒนาการสูงสุด จํานวน 12 รางวัล
จากนั้น รองนายกรัฐมนตรีกล่าวให้โอวาทและแสดงความยินดีแก่ผู้บริหารของหน่วยงานที่ได้รับรางวัลฯ ว่า รางวัลที่ทุกท่านได้รับไม่ใช่เป็นเพียงแค่รางวัลในการทำงานแต่เป็นส่วนหนึ่งของการช่วยนำประเทศไทยไปสู่ระดับของความโปร่งใสในการปฏิบัติงาน ที่จะส่งผลไปอีกหลายเรื่อง โดยเฉพาะด้านการค้าและการลงทุน และความเชื่อถือของประเทศ โดยโครงการนี้จัดขึ้นเป็นปีที่ 10 และแต่ละปีหน่วยงานที่ได้รับรางวัลนี้ได้รับการประเมินของโครงการเพิ่มสูงขึ้นมาเป็นระดับร้อยละ 90 เพราะฉะนั้นโครงการนี้สามารถนำไปสู่การทำงานที่โปร่งใส และสร้างความเชื่อถือให้กับประชาชนมากยิ่งขึ้น โดยขอบคุณทุกท่านที่ได้ร่วมกันทำงาน ปรับปรุงวิธีการทำงาน การดำเนินงานของแต่ละหน่วยงานให้ประสบความสำเร็จจนได้รับรางวัลในวันนี้  และถึงแม้ว่าหน่วยงานอื่นไม่ได้มาร่วมรับรางวัลด้วยในวันนี้ ก็เชื่อว่าทุกท่านมีกำลังใจในการทำงานต่อไป ไม่ได้แปลว่าไม่มีความโปร่งใส แต่อาจจะยังไม่ถึงระดับที่ได้รับรางวัล จึงขอเป็นกำลังใจให้ทุกส่วนราชการ
โดยในส่วนของภาครัฐ นายกรัฐมนตรีและรัฐบาลมีโยบายที่จะทำให้กฎเกณฑ์กติกาต่าง ๆ ของภาครัฐมีความผ่อนคลายในส่วนที่ไม่มีความจำเป็นมากให้กับประชาชน เพื่อที่จะทำให้รัฐไม่เป็นอุปสรรคในการดำเนินชีวิตหรือการประกอบอาชีพของประชาชนและภาคธุรกิจต่าง ๆ และจะทำให้การทุจริตน้อยลง ทั้งนี้ ผู้นำองค์กรจะเป็นตัวอย่างที่ดีสำหรับผู้ที่อยู่ใต้การบังคับบัญชาที่จะให้เห็นว่าผู้บังคับบัญชาเป็นแนวทางการสร้างความโปร่งใสให้หน่วยงานต่าง ๆ ซึ่งการที่ทุกท่านได้รับรางวัลในวันนี้เป็นตัวอย่างสำหรับหน่วยงานอื่น ๆ ที่จะพัฒนาองค์กรแต่ละองค์กรให้ดีขึ้นต่อไป
รองนายกรัฐมนตรีกล่าวอีกว่า ขอให้ทุกท่านนำข้อดีของแต่ละหน่วยงานไปปรับปรุงในส่วนของแต่ละหน่วยงานที่ยังไม่ดี ถ้าทุกคนช่วยกันศึกษาต่อยอดของแต่ละหน่วยงาน มั่นใจว่าจะทำให้การทำงานมีความสำเร็จมากยิ่งขึ้นโดยเฉพาะหน่วยงานต่าง ๆ ที่ยังไม่ได้รับรางวัลและได้มีการประสานร่วมมือกันช่วยเหลือกัน มั่นใจว่าในอนาคตทุกหน่วยงานจะมีความโปร่งใสมีการดำเนินการที่ปลอดจากการทุจริต ในตอนท้าย รองนายกรัฐมนตรีกล่าวขอบคุณประธานคณะกรรมการ ปปช. และเจ้าหน้าที่ทุกคนที่เป็นกำลังหลักในการดำเนินการโครงการนี้ ขอเป็นกำลังใจให้โครงการฯ ประสบความสำเร็จยิ่ง ๆ ขึ้นสำหรับประเทศไทยของเราต่อไป

ที่มา : https://www.thaigov.go.th/news/contents/details/74132