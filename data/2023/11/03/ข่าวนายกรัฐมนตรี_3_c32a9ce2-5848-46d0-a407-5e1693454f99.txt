รัฐบาลไทย-ข่าวทำเนียบรัฐบาล-นายกฯ ย้ำคนไทยในพม่าได้รับการดูแลจากทางการ ไม่ได้ถูกจับเป็นตัวประกัน ยืนยันเดินหน้าช่วยแรงงานไทยในอิสราเอลกลับไทยอย่างต่อเนื่อง


วันศุกร์ที่ 3 พฤศจิกายน 2566
03/11/2566
พิมพ์
นายกฯ ย้ำคนไทยในพม่าได้รับการดูแลจากทางการ ไม่ได้ถูกจับเป็นตัวประกัน ยืนยันเดินหน้าช่วยแรงงานไทยในอิสราเอลกลับไทยอย่างต่อเนื่อง
นายกฯ ย้ำคนไทยในพม่าได้รับการดูแลจากทางการ ไม่ได้ถูกจับเป็นตัวประกัน ยืนยันเดินหน้าช่วยแรงงานไทยในอิสราเอลกลับไทยอย่างต่อเนื่อง
วันนี้ (3 พฤศจิกายน 2566) เวลา 11.55 น. ณ ทางเชื่อมตึกไทยคู่ฟ้ากับตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงประเด็นเรื่องสถานการณ์กองกำลังพันธมิตรปะทะกองทัพเมียร์มาว่า ไม่ได้ต้องการให้เกิดความขัดแย้งแต่อย่างใด โดยทางกระทรวงการต่างประเทศได้ประสานเพื่อที่จะช่วยให้คนไทยทั้งหมดกลับไทยโดยเร็ว แต่ ณ ขณะนี้ คนไทยในเมียนมาปลอดภัยและอยู่ในความดูแลของทางการพม่า ไม่ได้ถูกจับตัวไปแต่อย่างใด
ส่วนความคืบหน้าในประเทศอิสราเอล นายกฯ กล่าวว่า เมื่อวานนี้ได้รับแจ้งจากนายกรัฐมนตรีประเทศมาเลเซียว่า ตอนนี้ตัวประกัน 8 คน กับอีก 12 คน ได้รับความปลอดภัยและกำลังถูกลำเรียงให้อยู่ที่เดียวกัน เพื่อที่จะเตรียมพร้อมสำหรับการช่วยเหลือออกมา ส่วนคนไทยบางส่วนกำลังเร่งหาจุดว่าอยู่ตรงไหน
นายกรัฐมนตรีกล่าวต่อไป มีความกังวลถึงสถานภาพของคนไทยในอิสราเอลว่าจะเป็นอย่างไร ซึ่งนายกรัฐมนตรีประเทศมาเลเซียหลังจากได้รับทราบข้อมูลดังกล่าว ได้มีความกรุณาแจ้งให้ไทยทราบทันที เพราะทราบดีว่าพี่น้องชาวไทยมีความห่วงใย  ทั้งนี้ เมื่ออาทิตย์ที่ผ่านมาทางผู้บัญชาการสูงสุดได้เดินทางไปเจรจากับทางประเทศมาเลเซีย โดยทางนายกรัฐมนตรีมาเลเซียให้ความสำคัญเรื่องนี้ และหากมีความคืบหน้าจะรีบแจ้งให้ทราบอย่างต่อเนื่อง ด้านนายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ ที่ได้เดินทางเยือนรัฐกาตาร์และสาธารณรัฐอาหรับอียิปต์ ต่างได้ให้ความช่วยเหลืออย่างเต็มที่ โดยบ่ายวันนี้ได้สั่งจัดเตรียมเครื่องบินไว้ ซึ่งยังไม่มีคนไทยแสดงความประสงค์กลับ แต่ต้องการเตรียมเคลียร์เส้นทางการบินให้กับผู้อบยพคนไทยไว้ก่อน

ที่มา : https://www.thaigov.go.th/news/contents/details/74154