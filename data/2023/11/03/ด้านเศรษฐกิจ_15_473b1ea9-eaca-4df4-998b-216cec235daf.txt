รัฐบาลไทย-ข่าวทำเนียบรัฐบาล-ชรอ.ศิรินันท์ พร้อมด้วย ปลัดฯ ณัฐพล เข้าร่วมงาน Foreign Industrial Club Gala  Dinner


วันศุกร์ที่ 3 พฤศจิกายน 2566
03/11/2566
พิมพ์
ชรอ.ศิรินันท์ พร้อมด้วย ปลัดฯ ณัฐพล เข้าร่วมงาน Foreign Industrial Club Gala  Dinner
ผู้ช่วยรัฐมนตรีประจำกระทรวงอุตสาหกรรม ศิรินันท์ พร้อมด้วย ปลัดฯ ณัฐพล เข้าร่วมงาน Foreign Industrial Club Gala  Dinner
วันที่ 1 พฤศจิกายน 2566 นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม พร้อมด้วย ดร.ณัฐพล รังสิตพล ปลัดกระทรวงอุตสาหกรรม เข้าร่วมงาน Foreign Industrial Club Gala Dinner โดยมี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานพร้อมกล่าวปาฐกถาพิเศษ ภายใต้หัวข้อ “การปฏิรูปเศรษฐกิจไทยท่ามกลางวิกฤตรอบด้าน” (Reformation of Thai Economy Amidst Polycrisis) จัดโดย สภาอุตสาหกรรมแห่งประเทศไทย ณ ห้องคริสตัลฮอลล์ โรงแรม ดิ แอทธินี โฮเทล
โดยงาน Foreign Industrial Club Gala Dinner เป็นเวทีเพื่อพบปะ หารือแลกเปลี่ยนความคิดเห็นระหว่างภาครัฐ ภาคเอกชนไทย และบริษัทต่างชาติที่ลงทุนในประเทศไทย ในประเด็นที่เกี่ยวข้องกับอุตสาหกรรม การค้าการลงทุน เพื่อเสริมสร้างความเข้าใจระหว่างกัน นำไปสู่ความเชื่อมั่นในการทำธุรกิจและลงทุนในประเทศไทย รวมทั้งเป็นการสร้างเครือข่ายธุรกิจระหว่างบริษัทสมาชิกสภาอุตสาหกรรมและบริษัทต่างชาติที่เข้ามาลงทุนในไทย
นายกรัฐมนตรี กล่าวว่า ช่วงหลายปีที่ผ่านมา ไทยได้เผชิญกับปัญหาที่หลากหลาย ทั้งปัญหาเศรษฐกิจโลกซบเซา การแพร่ระบาดของโรคติดต่อ การพัฒนาด้านเทคโนโลยี ความขัดแย้งระหว่างประเทศ และผลกระทบจากการเปลี่ยนแปลงสภาพภูมิอากาศ เป็นต้น นอกจากนี้ สถานการณ์เศรษฐกิจไทย ในช่วง 10 ปีที่ผ่านมา GDP ของไทยเติบโตโดยเฉลี่ยเพียง 1.8% ต่อปี หนี้ครัวเรือนยังเพิ่มขึ้นจาก 76% ในปี 2555 เป็น 91.6% ในปี 2566 รวมถึงเศรษฐกิจไทยจึงยังไม่ฟื้นตัวเต็มที่จากผลกระทบของโควิด-19 และการส่งออกหดตัวลง จากอัตราเงินเฟ้อและดอกเบี้ยสูงเพราะต้นทุนวัตถุดิบและพลังงานสูงขึ้น รวมทั้งการแข่งขันระหว่างประเทศ โดยเฉพาะสินค้าโภคภัณฑ์และสินค้าเกษตร ทำให้ไทยต้องแสวงหาหนทางสู่อนาคตเพื่อเติบโตท่ามกลางโลกที่มีการแข่งขันสูง ความขัดแย้งระหว่างประเทศ การเปลี่ยนแปลงระเบียบโลก รวมถึงวิกฤตสภาพภูมิอากาศ ซึ่งเป็นหนึ่งในประเด็นเร่งด่วนที่ทุกฝ่ายต้องร่วมมือกัน เพื่อบรรเทาผลกระทบต่อมนุษยชาติ
สำหรับมาตรการกระตุ้นเศรษฐกิจที่เร่งด่วนของรัฐบาล คือการทําให้เศรษฐกิจกลับมาเดินหน้า และเตรียมความพร้อมให้ประสบความสําเร็จในระยะยาว ผ่านการลดค่าครองชีพ ส่งเสริมการใช้จ่ายภายในประเทศ ยกระดับคุณภาพชีวิตของประชาชน สร้างโอกาสให้คนไทย และขยายการลงทุนและธุรกิจ โดยนายกรัฐมนตรียืนยันว่า รัฐบาลกําลังทํางานอย่างหนักเพื่อให้บรรลุเป้าหมายนี้ ซึ่งนโยบายที่เป็น quick wins รัฐบาลได้ดำเนินการลดค่าใช้จ่ายด้านพลังงาน ระงับการชําระหนี้ชั่วคราวสําหรับเกษตรกร และอยู่ในขั้นตอนของการพักหนี้ให้ SMEs ที่ได้รับผลกระทบในช่วงการแพร่ระบาดของโควิด-19 นอกจากนี้ รัฐบาล พร้อมผลักดันนโยบายพัฒนาอุตสาหกรรมยานยนต์ไฟฟ้า เพื่อมุ่งสู่เป้าหมายการเป็นศูนย์กลางอุตสาหกรรมการผลิตยานยนต์ไฟฟ้าในภูมิภาค อีกทั้งยังมีแผนส่งเสริมผู้ประกอบการรองรับการเปลี่ยนผ่านสู่ยานยนต์ไฟฟ้า การส่งเสริมการพัฒนาบุคลากรและกำลังคน รวมถึงดึงดูดความสนใจผู้ผลิตรถยนต์ไฟฟ้าและแบตเตอรี่รถยนต์ไฟฟ้า ให้เข้ามาลงทุนในไทยมากยิ่งขึ้น
ในช่วงท้าย นายกรัฐมนตรีเน้นย้ำว่า รัฐบาลพร้อมร่วมมือกับทุกภาคส่วนเผชิญกับความท้าทายที่เกิดขึ้นทั่วโลก และถือเป็นโอกาสดีสําหรับภาครัฐและเอกชนที่ร่วมกันเดินหน้าไปสู่อนาคตที่ยั่งยืน พร้อมเชื่อมั่นว่า ผู้ร่วมงานทุกคนในวันนี้สามารถมีบทบาทสำคัญในการพัฒนาเศรษฐกิจของประเทศไทยได้ ซึ่งนายกรัฐมนตรีได้เน้นย้ำว่า “ประเทศไทยเปิดแล้ว พร้อมรองรับการลงทุน และพร้อมร่วมมือกับทุกฝ่ายอย่างเต็มที่”

ที่มา : https://www.thaigov.go.th/news/contents/details/74168