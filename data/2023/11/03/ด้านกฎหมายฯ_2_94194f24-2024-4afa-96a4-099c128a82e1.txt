รัฐบาลไทย-ข่าวทำเนียบรัฐบาล- รมว.ยุติธรรม เปิดการอบรมหลักสูตร “การบริหารเชิงนิติศาสตร์ระดับสูง” (วทน.) รุ่นที่ ๓ 


วันศุกร์ที่ 3 พฤศจิกายน 2566
03/11/2566
พิมพ์
รมว.ยุติธรรม เปิดการอบรมหลักสูตร “การบริหารเชิงนิติศาสตร์ระดับสูง” (วทน.) รุ่นที่ ๓
รมว.ยุติธรรม เปิดการอบรมหลักสูตร “การบริหารเชิงนิติศาสตร์ระดับสูง” (วทน.) รุ่นที่ ๓
ในวันศุกร์ที่ ๓ พฤศจิกายน ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ในฐานะสภานายกพิเศษแห่งสภาทนายความ เป็นประธานในพิธีเปิดการอบรมหลักสูตร “การบริหารเชิงนิติศาสตร์ระดับสูง” (วทน.) รุ่นที่ ๓ โดยมี ดร.วิเชียร ชุบไธสง นายกสภาทนายความ ดร.คำนวณ ชโลปถัมภ์ ที่ปรึกษานายกสภาทนายความ ศาสตราจารย์พรชัย สุนทรพันธ์ กรรมการผู้ทรงคุณวุฒิ นายสมพงษ์ จู่ตันซ่วน ผู้อำนวยการวิทยาลัยทนายความ พร้อมด้วยผู้เข้ารับการอบรม ประกอบด้วย ผู้บริหารองค์กรต่างๆ ทั้งภาครัฐและภาคเอกชน รวมทั้งสิ้น ๘๐ คน เข้าร่วม ณ ห้องประชุม ชั้น ๔ อาคารสภาทนายความในพระบรมราชูปถัมภ์
ในการนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า ในฐานะรัฐมนตรีว่าการกระทรวงยุติธรรม และในฐานะสภานายกพิเศษแห่งสภาทนายความ ผมยินดีและสนับสนุนโครงการของสภาทนายความฯ เพื่อยกระดับมาตรฐานการศึกษาอบรมทางด้านนิติศาสตร์และบังคับใช้กฎหมายอย่างมีคุณภาพและประสิทธิภาพ ติดตามการเปลี่ยนแปลง การเสริมสร้างความแข็งแกร่งให้กับเสาหลักแห่งความยุติธรรม นำไปสู่การสร้างสังคมที่มีความเป็นธรรมสำหรับประชาชนอย่างทั่วถึง และเป็นธรรม
สำหรับการอบรมหลักสูตร “การบริหารเชิงนิติศาสตร์ระดับสูง” (วทน.) รุ่นที่ ๓ วิทยาลัยทนายความ สภาทนายความในพระบรมราชูปถัมภ์ จัดขึ้น เพื่อให้ผู้เข้ารับการอบรมหลักสูตรดังกล่าวสามารถนำความรู้ และประสบการณ์ที่ได้รับไปปรับใช้ในการบริหารงานได้อย่างสอดคล้องกับหลักกฎหมายในทุกด้าน รวมทั้งให้ความสนับสนุนพัฒนาองค์กรในสังคมให้มีหลักธรรมาภิบาล มีคุณธรรม และแนวปฏิบัติที่สอดคล้องกับกฎหมายในทุกด้าน สอดคล้องวัตถุประสงค์ ๘ ประการ
๑. เพื่อให้ผู้บริหารระดับสูงขององค์กรมีความรู้ ความเข้าใจในกระบวนยุติธรรมอย่างลึกซึ้ง และสามารถนำมาปรับใช้กับองค์กรของตน ช่วยให้เกิดความโปร่งใสและเป็นธรรม
๒. เพื่อให้ผู้บริหารระดับสูงขององค์กรเพิ่มพูนความรู้ประสบการณ์เกี่ยวกับกฎหมายและระเบียบต่างๆ ที่จำเป็นต่อการบริหารองค์กรขนาดใหญ่ และเสริมสร้างความเข้าใจเกี่ยวกับความสัมพันธ์เชื่อมโยงกฎกติการะหว่างประเทศและกติกาภายในประเทศ
๓. เพื่อให้ผู้บริหารระดับสูงขององค์กรภาครัฐได้แลกเปลี่ยนประสบการณ์กับผู้บริหารภาคเอกชน ในแง่มุมการบริหารจัดการองค์กรให้สอดคล้องกับกฎหมายมหาชน และกฎหมายเอกชน รวมทั้งกฎหมายระหว่างประเทศ
๔. เพื่อให้ผู้บริหารระดับสูงขององค์กรภาครัฐและภาคเอกชน ได้ร่วมมือการวางแผน และแนวทางบริหารองค์กรที่สอดคล้องกับกฎหมาย และวางแผนการบริหารองค์กรให้สอดคล้องกับกฎกติกาสากล
๕. เพื่อกระชับความร่วมมือระหว่างผู้บริหารระดับสูงจากองค์กรต่างๆ ทั้งภาครัฐและภาคเอกชน อันจะนำไปสู่การสร้างความเข้าใจอันดีต่อการปฏิบัติหน้าที่ที่อยู่ในความรับผิดชอบขององค์กรของตน
๖. เพื่อเป็นการยกระดับธรรมาภิบาล คุณธรรมของผู้บริหารระดับสูงให้สอดคล้องกับแนวคิดและวิธีปฏิบัติด้านนิติศาสตร์
๗. เพื่อให้เกิดความเข้าใจและการนำกฎหมายไปใช้ในการปฏิบัติงานในสาขาต่างๆ เพื่อวิชาชีพทนายความเป็นที่ยอมรับในสังคมอย่างกว้างขวาง
๘. เพื่อสร้างผู้นำองค์กรให้มีวิสัยทัศน์ ความรู้ความเข้าใจในโครงสร้างของสังคมอันมีกฎหมายเป็นพื้นฐานรับรองการดำเนินงานในด้านต่างๆ อันจะช่วยลดข้อขัดแย้ง หรือการดำเนินงานที่ขัดแย้งต่อบทกฎหมายในเรื่องต่างๆ

ที่มา : https://www.thaigov.go.th/news/contents/details/74160