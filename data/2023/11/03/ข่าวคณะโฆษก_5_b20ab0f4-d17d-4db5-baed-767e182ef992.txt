รัฐบาลไทย-ข่าวทำเนียบรัฐบาล-รัฐบาลเชื่อมั่น ประเทศไทยมีพลังงานมั่นคง กระทรวงพลังงานพร้อมดูแลประชาชนจากราคาพลังงานที่อาจขึ้นจากสถานการณ์อิสราเอลยืดเยื้อ 


วันศุกร์ที่ 3 พฤศจิกายน 2566
03/11/2566
พิมพ์
รัฐบาลเชื่อมั่น ประเทศไทยมีพลังงานมั่นคง กระทรวงพลังงานพร้อมดูแลประชาชนจากราคาพลังงานที่อาจขึ้นจากสถานการณ์อิสราเอลยืดเยื้อ
รัฐบาลเชื่อมั่น ประเทศไทยมีพลังงานมั่นคง กระทรวงพลังงานพร้อมดูแลประชาชนจากราคาพลังงานที่อาจขึ้นจากสถานการณ์อิสราเอลยืดเยื้อ
วันที่ 3 พ.ย. 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรีเปิดเผยว่า รัฐบาล โดยกระทรวงพลังงาน ได้ติดตามสถานการณ์ความรุนแรงในตะวันออกกลาง ซึ่งอาจส่งผลกระทบต่อราคาพลังงานทั่วโลกที่อาจปรับตัวสูงขึ้นจากสถานการณ์ดังกล่าว ภูมิภาคตะวันออกกลางถือเป็นแหล่งผู้ผลิตและส่งออกพลังงานรายใหญ่ของโลก ที่แม้ไทยจะยังไม่ได้รับผลกระทบโดยตรง เพราะไม่ได้มีการนำเข้าพลังงานทั้งน้ำมัน และก๊าซธรรมชาติเหลว (LNG) จากประเทศดังกล่าว แต่หน่วยงานที่เกี่ยวข้องก็ได้ติดตามอย่างต่อเนื่องและใกล้ชิด เพื่อประเมินและเตรียมความพร้อมด้านปริมาณสำรองพลังงานหากเกิดสถานการณ์ที่รุนแรงขึ้น
รองโฆษกฯ รัดเกล้า ยังกล่าวด้วยว่า การอนุมัติใช้เงินจากกองทุนน้ำมันเชื้อเพลิงมาอุดหนุนภาษีสรรพสามิต แก๊สโซฮอล์ 91 ถือเป็นมาตรการระยะสั้น ซึ่งขณะนี้ กระทรวงพลังงานกำลังดำเนินการศึกษา และปรับปรุงวิธีการรูปแบบใหม่ไม่ให้ผันผวนตามกระแส โดยหารูปแบบราคาพลังงานในประเทศให้มีความนิ่ง และได้รับผลกระทบจากปัจจัยภายนอกให้น้อยลง รวมทั้งปรับปรุงกฎหมายและรูปแบบการทำงาน และกำหนดวิธีการดูแลระดับค่าพลังงานในรูปแบบใหม่ เพื่อให้ประชาชนไม่ได้รับผลกระทบ
“รัฐบาลเตรียมพร้อมรับมือสถานการณ์ที่อาจยืดเยื้อ ย้ำประเทศไทยมีความมั่นคงทางพลังงาน โดยกระทรวงพลังงานเตรียมจะเสนอแผนเรื่องของความมั่นคงทางด้านพลังงานให้นายกรัฐมนตรีทราบในเร็ววันนี้ เพราะถือเป็นเรื่องจำเป็นอย่างมากที่ต้องเตรียมพร้อมรับกับสถานการณ์หากขยายออกไปในวงกว้าง ก็จะมีผลกระทบอย่างมาก” นางรัดเกล้าฯ กล่าว

ที่มา : https://www.thaigov.go.th/news/contents/details/74151