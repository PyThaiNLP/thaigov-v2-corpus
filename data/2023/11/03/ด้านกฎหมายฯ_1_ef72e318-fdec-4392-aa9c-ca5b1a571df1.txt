รัฐบาลไทย-ข่าวทำเนียบรัฐบาล-รมว.ยุติธรรม เป็นประธานการประชุมคณะอนุกรรมการด้านกฎหมายและกระบวนการยุติธรรม ครั้งที่ ๑/๒๕๖๖


วันพฤหัสบดีที่ 2 พฤศจิกายน 2566
02/11/2566
พิมพ์
รมว.ยุติธรรม เป็นประธานการประชุมคณะอนุกรรมการด้านกฎหมายและกระบวนการยุติธรรม ครั้งที่ ๑/๒๕๖๖
รมว.ยุติธรรม เป็นประธานการประชุมคณะอนุกรรมการด้านกฎหมายและกระบวนการยุติธรรม ครั้งที่ ๑/๒๕๖๖
ในวันพฤหัสบดีที่ ๒ พฤศจิกายน ๒๕๖๖ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะอนุกรรมการด้านกฎหมายและกระบวนการยุติธรรม ครั้งที่ ๑/๒๕๖๖ โดยมี นางพงษ์สวาท นีละโยธิน ปลัดกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีว่าการกระทรวงยุติธรรม พร้อมด้วยผู้แทนจากส่วนราชการในสังกัดกระทรวงยุติธรรม ผู้แทนขบวนการประชาชนเพื่อสังคมที่เป็นธรรม (ขปส.) หรือ พีมูฟ และผู้แทนหน่วยงานที่เกี่ยวข้อง เข้าร่วมฯ ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารกระทรวงยุติธรรม
โดยที่ประชุมได้รับทราบคำสั่งและมติคณะรัฐมนตรีที่สำคัญ รวมทั้งรับทราบหลักการและแนวทางการแก้ไขปัญหาของคณะกรรมการแก้ไขปัญหาของขบวนการประชาชนเพื่อสังคมที่เป็นธรรม จำนวน ๖ ประการ
ในการนี้ ที่ประชุมได้ร่วมกันพิจารณาในประเด็นที่สำคัญ ได้แก่
๑. การรวบรวม ศึกษา ข้อจำกัดของกฎหมายที่เกี่ยวข้องให้นำไปสู่การแก้ไขปัญหาของขบวนการประชาชนเพื่อสังคมที่เป็นธรรม ประกอบด้วย ผลการดำเนินงานของคณะทำงานศึกษาข้อจำกัดในกระบวนการยุติธรรม และกรอบการแก้ไขกฎหมายและนโยบายที่เกี่ยวข้องสิทธิเสรีภาพและการจัดการทรัพยากร ๓ ด้าน ได้แก่ (๑) กรณีการแก้ไขกฎหมายและนโยบายที่เกี่ยวข้องสิทธิเสรีภาพและการจัดการทรัพยากร (๒) มติคณะรัฐมนตรี และประกาศที่เกี่ยวข้องกับสิทธิเสรีภาพและการจัดการทรัพยากร และ (๓) ร่างกฎหมายว่าด้วยสิทธิการจัดการทรัพยากรและการคุ้มครองสิทธิชุมชน
๒. พิจารณาเร่งรัดร่างกฎหมายนิรโทษกรรมแก่ราษฎร ซึ่งได้รับความเสียหายหรือได้รับผลกระทบจากการดำเนินการตามนโยบายของรัฐ พ.ศ. .... ตามที่กระทรวงยุติธรรมได้ศึกษาและรับฟังความคิดเห็นแล้ว เข้าสู่การพิจารณาของคณะรัฐมนตรีและบังคับใช้ภายใน ๑๐๐ วัน
๓. การใช้ระบบไต่สวนในการพิจารณาคดีแทนระบบกล่าวหาในคดีที่เกี่ยวกับสิทธิมนุษยชน และคดีที่เกี่ยวกับที่ดินทรัพยากร ป่าไม้ และสิ่งแวดล้อม
๔. ส่งเสริมในการเข้าถึงกระบวนการยุติธรรมอย่างเท่าเทียมของประชาชน โดยให้ปรับปรุง แก้ไข พระราชบัญญัติกองทุนยุติธรรม พ.ศ. ๒๕๕๘ และระเบียบที่เกี่ยวข้อง ๑๐ ประเด็น
และ ๕. ความคืบหน้าในการให้ความช่วยเหลือกรณีที่อยู่ระหว่างดำเนินการของคณะอนุกรรมการด้านคดีความ กฎหมายและกระบวนการยุติธรรม จำนวน ๒๓ กรณี

ที่มา : https://www.thaigov.go.th/news/contents/details/74111