รัฐบาลไทย-ข่าวทำเนียบรัฐบาล-"ไข่มุกอันดามัน เกาะสวรรค์เมืองปลอดภัย"  ผู้ว่าฯ ภูเก็ต สนองนโยบาย มท.1 บูรณาการทุกภาคส่วนยกระดับ "เมืองภูเก็ต เมืองท่องเที่ยวที่ปลอดภัย" จัดตั้งชุดเฉพาะกิจปราบปรามยาเสพติด


วันศุกร์ที่ 3 พฤศจิกายน 2566
03/11/2566
พิมพ์
"ไข่มุกอันดามัน เกาะสวรรค์เมืองปลอดภัย"  ผู้ว่าฯ ภูเก็ต สนองนโยบาย มท.1 บูรณาการทุกภาคส่วนยกระดับ "เมืองภูเก็ต เมืองท่องเที่ยวที่ปลอดภัย" จัดตั้งชุดเฉพาะกิจปราบปรามยาเสพติด
"ไข่มุกอันดามัน เกาะสวรรค์เมืองปลอดภัย"  ผู้ว่าฯ ภูเก็ต สนองนโยบาย มท.1 บูรณาการทุกภาคส่วนยกระดับ "เมืองภูเก็ต เมืองท่องเที่ยวที่ปลอดภัย" จัดตั้งชุดเฉพาะกิจปราบปรามยาเสพติดลุยตรวจตราทั่วเกาะ สร้างความเชื่อมั่นให้กับประชาชนและนักท่องเที่ยว
วันนี้ (3 พ.ย. 66) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า รัฐบาลและกระทรวงมหาดไทยมีนโยบายในการป้องกันและแก้ไขปัญหายาเสพติดอย่างจริงจัง เพื่อดำเนินการแก้ไขปัญหายาเสพติดอย่างเร่งด่วนและยั่งยืน พร้อมนำผู้ป่วยยาเสพติดรายเก่าและรายใหม่เข้าสู่กระบวนการบำบัด รักษา และฟื้นฟูสภาพทางสังคม เพื่อให้ผู้รับการบำบัดมีจิตใจเข้มแข็ง มั่นคง และสามารถพึ่งพาตนเองได้ เพื่อป้องกันผู้เสพกลับเข้าสู่วงจรยาเสพติดอีก ตลอดจนส่งเสริมด้านการประกอบอาชีพให้แก่ผู้ที่ผ่านการอบรม ฝึกฝนให้ผู้เข้ารับการอบรมมีความรู้ด้านทักษะอาชีพ ต่อยอดให้สามารถพึ่งพาตนเองได้ตามหลักปรัชญาของเศรษฐกิจพอเพียง สามารถสร้างงาน สร้างรายได้ สร้างอาชีพ มีความพร้อมที่จะกลับคืนสู่สังคมได้อย่างปกติสุข
“จังหวัดภูเก็ต ได้มีการดำเนินการ Kick off ชุดปฏิบัติการพิเศษจังหวัดภูเก็ต เมื่อวันที่ 1 พ.ย. 66 ที่ผ่านมา พร้อมทั้งจัดชุดเฉพาะกิจป้องกันและปราบปรามยาเสพติดอำเภอเมืองภูเก็ต ที่ 1 ลงพื้นที่ป้องกันปราบปรามยาเสพติดเชิงรุก ระยะเร่งด่วน ในพื้นที่ชุมชนชาวเลราไวย์ หมู่ที่ 2 ตำบลราไวย์ อำเภอเมืองภูเก็ต ซึ่งเป็นพื้นที่ที่พบการแพร่ระบาดของยาเสพติดอย่างต่อเนื่อง โดยทำการสุ่มตรวจหาสารเสพติดในปัสสาวะของวัยรุ่นในพื้นที่จำนวน 15 ราย พบสารเสพติดจำนวน 6 ราย ทั้งนี้ ทางเจ้าหน้าที่ได้ดำเนินคดีในข้อกล่าวหา เสพยาเสพติดให้โทษ ในประเภท 1 จำนวน 5 ราย และครอบครองซึ่งยาเสพติดให้โทษ ในประเภท 1 จำนวน 1 ราย ซึ่งการดำเนินการตามแผนปฏิบัติการป้องปรามการระบาดของยาเสพติดเชิงรุกในระยะเร่งด่วนครั้งนี้ เป็นการป้องกันและสกัดกั้นการแพร่ระบาดของยาเสพติดในพื้นที่ชุมชนอย่างเข้มข้น เป็นการตัดต้นตอการระบาดของยาเสพติด สร้างภูมิคุ้มกันให้กับชุมชน พร้อมทั้งเดินหน้าขับเคลื่อนการเป็น “เมืองปลอดภัย” ทั่วทั้งเกาะภูเก็ต รองรับฤดูกาลท่องเที่ยวที่กำลังจะมาถึงนับตั้งแต่เดือนพฤศจิกายนนี้ ทำให้ภูเก็ตเป็นเกาะสวรรค์เมืองปลอดภัย “ไข่มุกแห่งอันดามัน”” นายโสภณฯ กล่าวเน้นย้ำ
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า การปฏิบัติการดังกล่าว นับเป็นการเปิดปฏิบัติการ (Kick off) ตามนโยบายจัดระเบียบสังคมและปราบปรามผู้มีอิทธิพล ยกระดับการจัดระเบียบสังคมและปราบปรามผู้มีอิทธิพลของจังหวัดภูเก็ต ตามนโยบายของนายอนุทิน ชาญวีรกูล รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำให้ทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมือง ตามพันธกิจของกระทรวงมหาดไทย ในการ “บำบัดทุกข์ บำรุงสุข” ให้กับพี่น้องประชาชน จึงขอประชาสัมพันธ์ไปยังพี่น้องประชาชนและทุกคนในสังคมไทย หากพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/74174