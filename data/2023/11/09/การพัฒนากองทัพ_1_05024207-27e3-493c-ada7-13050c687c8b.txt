รัฐบาลไทย-ข่าวทำเนียบรัฐบาล-รมว.กลาโหม ขับเคลื่อนโครงการต้นแบบ หนองวัวซอโมเดล จ.อุดรธานี 


วันพฤหัสบดีที่ 9 พฤศจิกายน 2566
09/11/2566
พิมพ์
รมว.กลาโหม ขับเคลื่อนโครงการต้นแบบ หนองวัวซอโมเดล จ.อุดรธานี
นโยบายเร่งด่วนของรัฐบาลในการบริหารจัดการที่ดินในการดูแลของกองทัพบกให้ประชาชนใช้ประโยชน์ "หนองวัวซอโมเดล"
รมว.กลาโหม ขับเคลื่อนโครงการต้นแบบ " หนองวัวซอ โมเดล" กองทัพบก ร่วมกับ กรมธนารักษ์ ขับเคลื่อนโครงการตามนโยบายเร่งด่วนของรัฐบาลในการบริหารจัดการที่ดินในการดูแลของกองทัพบกให้ประชาชนใช้ประโยชน์ " หนองวัวซอ โมเดล"
วันที่ 28 ตุลาคม 2566 นายสุทิน คลังแสง รัฐมนตรีว่าการกระทรวงกลาโหม และคณะๆ เดินทางมาตรวจเยี่ยมและติดตามขับเคลื่อนโครงการตามนโยบายเร่งด่วนของรัฐบาลในการบริหารจัดการที่ดินในการดูแลของกองทัพบก โดยมี นายวันชัย คงเกษม ผู้ว่าราชการจังหวัดอุดรธานี พลตรี ยุทธนา มีทิพย์ ผู้บัญชาการมณฑลทหารบกที่ 24 นายสมมาตร มณีหยัน รองอธิบดีกรมธนารักษ์ นายเกรียงศักดิ์ ฝ้ายสีงาม ส.ส.อุดรธานี นายวุฒิพงษ์ ใจยศ นายอำเภอ หนองวัวซอ  ส่วนราชการที่เกี่ยวข้อง ผู้บริหารองค์กรปกครองส่วนท้องถิ่น และประชาชนในพื้นที่ ร่วมให้การต้อนรับ ณ ศาลาประชาคม บ้านหมากหญ้า หมู่ 8 ตำบลหมากหญ้า อำเภอ หนองวัวซอ  จังหวัดอุดรธานี พร้อมมอบชุดถุงยังชีพให้กับประชาชน
จากนั้น นายสุทินฯ รัฐมนตรีว่าการกระทรวงกลาโหม และคณะ ได้ตรวจเยี่ยมการปฏิบัติงานของเจ้าหน้าที่กรมธนารักษ์ ในการลงทะเบียน รับคำขอเช่าที่ราชพัสดุ สอบสวนสิทธิ สำรวจความต้องการสาธารณูปโภค ตรวจแปลงที่ดิน ให้กำลังใจแพทย์รพ.ค่ายประจักษ์ศิลปาคม ที่จัดชุดแพทย์เคลื่อนที่มาบริการ ชุดจิตอาสา "Army Barber Delivery" บริการตัดผมฟรี จัดรถครัวสนามมาทำข้าวกล่องบริการประชาชน ในการนี้ รมว.กลาโหม และผบ.ทบ. ได้โชว์ฝีมือปรุงอาหารให้ประชาชนได้รับประทานด้วย เสร็จแล้วเยี่ยมชมบูธนิทรรศการโครงการทหารพันธุ์ดี มณฑลทหารบกที่ 24, วิสาหกิจชุมชนกล้วยหอมทองสานน้ำโขง อำเภอสร้างคอม กิจกรรมดีๆที่ทางกองทัพบกพร้อมใจจัดมาเพื่อประชาชน
นายวันชัย คงเกษม ผวจ.อุดรธานี กล่าวว่า โครงการ " หนองวัวซอ โมเดล" ที่ตำบลหมากหญ้า อำเภอ หนองวัวซอ  จังหวัดอุดรธานี เป็นโครงการนำร่องของกองทัพบก มณฑลทหารบกที่ 24 ปกครองดูแลที่ดิน ซึ่งพื้นที่แปลงนี้เป็นแปลงสนามฝึกยิงปืนใหญ่ โดยมีกองพันทหารปืนใหญ่ที่ 3 กรมทหารปืนใหญ่ที่ 3 เป็นหน่วยใช้ประโยชน์ จากการที่รัฐบาลมีนโยบายในการบริหารจัดการที่ดินราชพัสดุในความครอบครองของรัฐ เพื่ออนุญาตให้ประชาชนใช้ประโยชน์โดยชอบตามกฎหมาย จึงได้สำรวจพื้นที่สนับสนุนนโยบายดังกล่าวให้เป็นรูปธรรม โดยประชาชนให้ความร่วมมือเป็นอย่างดี
นายสุทิน คลังแสง รมว.กลาโหม กล่าวพบปะกับประชาชน พูดถึงที่มาของโครงการเป็นนโยบายสำคัญที่ต้องการให้พี่น้องประชาชนมีที่อยู่ทำกิน อยู่อาศัย ในส่วนของกลาโหมที่ดินของทหารที่มีอยู่แล้ว ที่ไหนไม่จำเป็นต้องใช้ ก็จะขอมาให้พี่น้องประชาชนทำอยู่ทำกิน อย่าเข้าใจผิดว่ามาแจกเอกสารสิทธิ์ ทหารทำไม่ได้เป็นที่ของกรมธนารักษ์ที่อนุญาตให้ใช้ ซึ่งที่นี่จะเป็นต้นแบบไปดำเนินการในที่อื่นๆต่อไป " หนองวัวซอ โมเดล" แห่งนี้ จะมีประชาชนเข้ามาทำอยู่ทำกินแบบไม่ถูกต้องตามกฎหมายอยู่แล้วบางส่วน และจะให้เอกสารสิทธิก็ไม่ได้ เพราะฉะนั้นพี่น้องที่เข้าไปอยู่ก่อนแล้วทางทหารก็จะคืนพื้นที่ให้กรมธนารักษ์ แล้วจึงจะคืนให้พี่น้องประชาชนโดยการเช่า มีการพูดคุยทำความเข้าใจกัน ให้เป็นไปอย่างถูกต้องตามกฎหมาย
นายสุทินฯ รมว.กลาโหม เปิดเผยกับสื่อมวลชนว่า มาดูการทำงานร่วมกับของหน่วยงานที่เกี่ยวข้องตามนโยบายเอาที่ดินของทหารมาทำกิน ต้องช่วยกันอย่างน้อยคือ กองทัพบกกับกรมธนารักษ์ แล้วจะต้องมีการอำนวยความสะดวกของท้องถิ่นด้วย จากมหาดไทย มาการทำงานมีปัญหาอะไรไหม มาดูแล้วเห็นว่ามีการสนธิกำลังภารกิจด้วยดี เท่าที่สัมผัสชาวบ้านพอใจว่าจากที่อยู่อย่างไม่ถูกกฎหมาย ได้อยู่อย่างถูกกฎหมาย มีความมั่นใจที่จะทำมาหากิน เป็นโครงการนำร่องของกองทัพบก
ขณะเดียวกันเหล่าทัพอื่นก็ทำอยู่ จะเอาโมเดลของ หนองวัวซอ ไปทำที่อื่นด้วย ภาพรวมแล้วประชาชนยินดีสนับสนุนนโยบายของรัฐบาล หลายๆที่ที่มีการบุกรุกอยู่แล้วยินดีที่จะเข้าสู่กระบวนการตรวจสอบและเช่า จะมีบ้างบางพื้นที่ที่ยังลังเลอยู่ไม่ยอม แต่เขาจะมองดูรุ่นแรกที่ทำไป ทำให้ตัดสินใจง่ายขึ้น เชื่อว่าการบุกรุกในที่ต่อๆไปคงจะเข้าระบบนี้ได้ และตนเองก็มาให้คำมั่นสัญญาว่าที่ดินที่อยู่ในความครอบครองของทหารจะดูนำมาให้พี่น้องประชาชนได้ใช้ และจะแก้ปัญหาที่ขัดข้องมีข้อพิพาทกันอยู่อย่างดีที่สุด จุดหมายปลายทางให้ประชาชนมั่นใจว่านโยบายนี้จะมีที่ดินและที่อยู่อาศัยอย่างถูกต้องตามกฎหมาย แล้วเราจะมาส่งเสริมอาชีพเพิ่มเติมให้ ส่วนเรื่องค่าเช่าที่ชาวบ้านว่าแพงนั้น เป็นเรื่องนโยบายที่เราต้องนำไปทบทวนดู ให้สอดคล้องกับภาวะเศรษฐกิจประชาชน เราก็มีหลักคิดว่าถ้าเราชวนพี่น้องมาอยู่ในระบบกฎหมาย จะต้องเดินทางไประยะหนึ่งก่อน ขณะที่ชาวบ้านหมากหญ้า อาทิ นายแดง นาอุดม อายุ 51 ปี นางสมพงษ์ แก้วบุญมี อายุ 55 ปี และนางจำรัส ศรีภา อายุ 69 ปี ให้ความเห็นเกี่ยวกับโครงการนี้ว่า ดีใจและปลาบปลื้มใจที่หน่วยทหารและทางราชการมาทำใบครอบครองสิทธิ์ให้ จะได้ไม่ต้องผวาว่าจะมาถูกรื้อถูกยึด ให้มาเป็นสิทธิตลอดไปก็ถือว่าดีที่สุด

ที่มา : https://www.thaigov.go.th/news/contents/details/74435