รัฐบาลไทย-ข่าวทำเนียบรัฐบาล-​นายกฯ ประชุม คกก.ป้องกัน ปราบปราม และแก้ไขปัญหาการเผยแพร่ข้อมูลทางสื่อสังคมออนไลน์ เน้นย้ำให้ทุกหน่วยเร่งชี้แจงข้อมูลที่ถูกต้องให้ทันเวลา โดยเฉพาะนโยบายของรัฐบาล 


วันพฤหัสบดีที่ 9 พฤศจิกายน 2566
09/11/2566
พิมพ์
​นายกฯ ประชุม คกก.ป้องกัน ปราบปราม และแก้ไขปัญหาการเผยแพร่ข้อมูลทางสื่อสังคมออนไลน์ เน้นย้ำให้ทุกหน่วยเร่งชี้แจงข้อมูลที่ถูกต้องให้ทันเวลา โดยเฉพาะนโยบายของรัฐบาล
​นายกฯ ประชุม คกก.ป้องกัน ปราบปราม และแก้ไขปัญหาการเผยแพร่ข้อมูลทางสื่อสังคมออนไลน์ เน้นย้ำให้ทุกหน่วยเร่งชี้แจงข้อมูลที่ถูกต้องให้ทันเวลา โดยเฉพาะนโยบายของรัฐบาล
วันนี้ (9 พฤศจิกายน 2566) เวลา 15.00 น. ณ ห้องสีเขียว ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานประชุมคณะกรรมการป้องกัน ปราบปราม และแก้ไขปัญหาการเผยแพร่ข้อมูลทางสื่อสังคมออนไลน์ ครั้งที่ 1/2566 โดยมีคณะกรรมการฯ เข้าร่วมการประชุม
ภายหลังการประชุม นายชัย วัชรงค์ โฆษกประจำสำนักนายกรัฐมนตรี สรุปสาระสำคัญของการประชุมว่า ที่ประชุมได้รับทราบคำสั่งแต่งตั้งคณะกรรมการป้องกัน ปราบปราม และแก้ไขปัญหาการเผยแพร่ข้อมูลเท็จทางสื่อสังคมออนไลน์ และรับทราบการดำเนินงานที่เกี่ยวข้องกับการแก้ไขปัญหาข่าวปลอม รวมถึงพิจารณาแต่งตั้งคณะอนุกรรมการขับเคลื่อนการป้องกัน ปราบปราม และแก้ไขปัญหาการเผยแพร่ข้อมูลเท็จทางสื่อสังคมออนไลน์
พร้อมกันนี้ ที่ประชุมได้มอบหมายให้กระทรวงดิจิทัลเพื่อเศรษฐกิจและสังคม เป็นผู้ดำเนินการหลักในการแก้ไขข่าวเท็จที่สำคัญให้ทันเวลา โดยให้ตั้งไลน์กลุ่มแบ่งการทำงานเป็น 2 ทีม ทีมแรก ประกอบด้วยปลัดกระทรวง ทีมโฆษกกระทรวงไม่เกิน 2 คน และทีมงาน 2 คนต่อหนึ่งกระทรวง เพื่อทำหน้าที่ส่งประเด็นข่าวที่สำคัญที่เข้าข่ายให้ข้อเท็จจริง ทีมสอง ประกอบด้วย ทีมโฆษกกระทรวงไม่เกิน 2 คน และทีมงาน 2 คนต่อหนึ่งกระทรวง เพื่อทำหน้าที่ให้ข้อมูล ข้อเท็จจริง ส่วนการบังคับใช้กฎหมายรวมทั้งดำเนินคดี มอบหมายให้สำนักงานตำรวจแห่งชาติเป็นศูนย์กลางรับเรื่อง และเชื่อมโยงกับ AOC 1441 ในส่วนการจัดทำแผนปฏิบัติการขับเคลื่อนการแก้ปัญหาการเผยแพร่ข้อมูลเท็จทางสื่อสังคมออนไลน์ และการจัดทำข้อเสนอ มาตรการป้องกันและลดปัญหาข่าวเท็จ/ข่าวปลอม มอบหมายให้คณะอนุกรรมการขับเคลื่อนฯ ในการจัดทำ สำหรับการเชื่อมระบบแก้ปัญหาข่าวเท็จ ข่าวปลอม กับ AOC 1441 มอบหมายให้กระทรวงดิจิทัลเพื่อเศรษฐกิจและสังคม สำนักงานตำรวจแห่งชาติ และสำนักงานป้องกันและปราบปรามการฟอกเงินร่วมกันดำเนินการ
“นายกรัฐมนตรีเน้นย้ำให้ทุกหน่วยเร่งชี้แจงข้อมูลที่ถูกต้องให้ทันเวลา โดยเฉพาะนโยบายของรัฐบาล เพื่อไม่ให้ประชาชนสับสน ได้รับข้อมูลที่ถูกต้อง กำชับให้ทุกส่วนราชการขับเคลื่อนการทำงานอย่างบูรณาการ” นายชัย กล่าว

ที่มา : https://www.thaigov.go.th/news/contents/details/74457