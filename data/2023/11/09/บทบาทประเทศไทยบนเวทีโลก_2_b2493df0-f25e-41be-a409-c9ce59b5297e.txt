รัฐบาลไทย-ข่าวทำเนียบรัฐบาล-รัฐบาลไทยบริจาคเงินเป็นกรณีพิเศษ เพื่อให้ความช่วยเหลือทางมนุษยธรรม


วันพฤหัสบดีที่ 9 พฤศจิกายน 2566
รัฐบาลไทยบริจาคเงินเป็นกรณีพิเศษ เพื่อให้ความช่วยเหลือทางมนุษยธรรม
แก่สำนักงานบรรเทาทุกข์และจัดหางานของสหประชาชาติสำหรับผู้ลี้ภัยปาเลสไตน์ในตะวันออกใกล้
เมื่อวันที่ 3 พฤศจิกายน 2566 นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ เป็นผู้แทนรัฐบาลไทยมอบเงินบริจาคเป็นกรณีพิเศษแก่สำนักงานบรรเทาทุกข์และจัดหางานของสหประชาชาติสำหรับผู้ลี้ภัยปาเลสไตน์ในตะวันออกใกล้ (United Nations Relief and Works Agency for Palestine Refugees in the Near East: UNRWA) จำนวน 3 ล้านบาท (80,000 ดอลลาร์สหรัฐ) โดยมีนาย Giuseppe De Vincentiis รักษาการ UN Resident Coordinator เป็นผู้แทนรับมอบ เพื่อตอบสนองต่อการร้องขอฉุกเฉิน (flash appeal) ต่อเหตุความรุนแรงที่เพิ่มมากขึ้นในฉนวนกาซาของ UNRWA ในเดือนตุลาคม 2566
ประเทศไทยได้ติดตามสถานการณ์ในฉนวนกาซาอย่างใกล้ชิดด้วยความกังวลอย่างยิ่ง โดยเฉพาะผลกระทบต่อพลเรือนผู้บริสุทธิ์ ประเทศไทยหวังว่า เงินช่วยเหลือดังกล่าวจะช่วยบรรเทาความทุกข์ทรมานของชาวปาเลสไตน์ที่ต้องการอาหาร น้ำ ยารักษาโรค และที่พักพิงที่เหมาะสมในกาซา
ในฐานะสมาชิกประชาคมระหว่างประเทศที่มีความรับผิดชอบและยึดถือหลักการด้านมนุษยธรรมมาช้านานไทยได้ให้ความช่วยเหลือทางการเงินแก่ UNRWA อย่างต่อเนื่องมาตั้งแต่ปี 2521 โดยการบริจาคครั้งนี้เป็นการบริจาคเป็นกรณีพิเศษเพิ่มเติมจากคำมั่นต่อการสนับสนุนทางการเงินโดยสมัครใจในลักษณะรายปี (multi-year pledge) ของไทยแก่ UNRWA สำหรับปี 2565-2569 เป็นจำนวนเงินรวม 200,000 ดอลลาร์สหรัฐ ซึ่งต่อเนื่องจากคำมั่นต่อการสนันสนุนทางการเงินระหว่างปี 2560-2564 ในจำนวนเดียวกัน
ทั้งนี้ นายสุภาค โปร่งธุระ เอกอัครราชทูต ณ กรุงอัมมาน มอบเงินช่วยเหลือจำนวนดังกล่าวให้กับ UNRWA ที่จอร์แดนด้วยแล้ว เมื่อวันที่ 1 พฤศจิกายน 2566

ที่มา : https://www.thaigov.go.th/news/contents/details/74422