รัฐบาลไทย-ข่าวทำเนียบรัฐบาล-สุดปัง! “พิมพ์ภัทรา” ปิดดีลอุตสาหกรรม “ฮาลาล” สั่งตั้ง “กรมฮาลาล” ภายใต้การกำกับ ก.อุตฯ


วันพฤหัสบดีที่ 9 พฤศจิกายน 2566
09/11/2566
พิมพ์
สุดปัง! “พิมพ์ภัทรา” ปิดดีลอุตสาหกรรม “ฮาลาล” สั่งตั้ง “กรมฮาลาล” ภายใต้การกำกับ ก.อุตฯ
สุดปัง! “พิมพ์ภัทรา” ปิดดีลอุตสาหกรรม “ฮาลาล” สั่งตั้ง “กรมฮาลาล” ภายใต้การกำกับ ก.อุตฯ
“พิมพ์ภัทรา” เผย พร้อมตั้ง “กรมฮาลาล” ตามมติคณะรัฐมนตรี เล็งเป้ายกระดับอุตสาหกรรมฮาลาล ให้เป็นศูนย์กลางอาหารฮาลาลในภูมิภาค (Halal Hub) เล็งส่งออกในตะวันออกกลาง หรือแอฟริกา เชื่อสร้างมูลค่าเพิ่มได้อย่างมหาศาล​
​
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เปิดเผยภายหลังการประชุมคณะรัฐมนตรีที่มี นายเศรษฐา ทวีสิน นายกรัฐมนตรี เป็นประธานการประชุม ว่า ที่ประชุมได้มีการหารือถึงการยกระดับอุตสาหกรรมฮาลาลที่เป็นอุตสาหกรรมอาหารเศรษฐกิจที่สามารถสร้างมูลค่าการส่งออกไปยังพี่น้องชาวมุสลิม ทั้งในตะวันออกกลางหรือแอฟริกาได้อย่างมหาศาล ซึ่งรัฐบาลตระหนักถึงความสำคัญดังกล่าวจึงเห็นควรให้ยกระดับความสำคัญของหน่วยงานที่รับผิดชอบเกี่ยวกับเรื่องนี้ให้มีสถานะ เป็น “กรมฮาลาล” อยู่ภายใต้สังกัดกระทรวงอุตสาหกรรม พร้อมสั่งการให้ไปหารือกับสำนักงานคณะกรรมการข้าราชการพลเรือน(ก.พ.) เพื่อทำการยกระดับหน่วยงานให้เป็นกรม เพื่อให้เกิดความสำคัญและสามารถพัฒนาต่อไปได้
​“กระทรวงฯ ตระหนักถึงความสำคัญของการเป็นศูนย์กลางอาหารฮาลาลในภูมิภาค (Halal Hub) ที่สามารถสร้างความมั่นใจให้กับผู้ประโภคทั้งในประเทศ และแถบตะวันออกกลาง ทั้งนี้ กระทรวงฯ จะเร่งดำเนินการหารือและเตรียมข้อมูลที่สำคัญเพื่อประกอบการสนับสนุนการจัดตั้งกรมฮาลาล โดยจะมอบหมายหน่วยงานที่เกี่ยวข้องดำเนินการ ซึ่งที่ผ่านมาเพื่อให้การพัฒนาเศรษฐกิจเป็นไปอย่างมีทิศทางและสอดรับกับศักยภาพ กระทรวงฯ ก็ได้เร่งขับเคลื่อนอุตสาหกรรมเศรษฐกิจตามศักยภาพเชิงพื้นที่ให้ครอบคลุม และขับเคลื่อนอุตสาหกรรมเป้าหมายไปสู่พื้นที่ระเบียงเศรษฐกิจ 4 ภาค เพื่อเป็นแนวทางสำหรับผู้ประกอบการในพื้นที่และช่วยกระตุ้นให้เกิดการลงทุนเพิ่มมากขึ้น โดยเฉพาะพื้นที่ระเบียงเศรษฐกิจภาคใต้ (Southern Economic Corridor หรือ SEC) ที่ประชาชนส่วนใหญ่เป็น
ชาวมุสลิม ทั้งยังมีอาณาเขตติดกับประเทศมาเลเซีย สามารถส่งเสริมให้เป็นศูนย์กลางอาหารฮาลาลในภูมิภาค หรือ ฮาลาลฮับ (Halal Hub) เพื่อสร้างความมั่นใจให้กับกลุ่มผู้บริโภคในพื้นที่ และสามารถส่งออกไปยังกลุ่มประเทศตะวันออกกลางที่มีศาสนาอิสลามเป็นศาสนาประจำชาติ และได้ย้ำจุดยืนให้กระทรวงฯ เป็นที่พึ่งของประชาชน ที่จะสร้างรอยยิ้มให้เข้าถึงทุกการบริการ” นางสาวพิมพ์ภัทรา กล่าว

ที่มา : https://www.thaigov.go.th/news/contents/details/74414