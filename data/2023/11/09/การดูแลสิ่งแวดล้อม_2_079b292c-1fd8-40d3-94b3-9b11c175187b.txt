รัฐบาลไทย-ข่าวทำเนียบรัฐบาล-ศูนย์แก้ปัญหาฝุ่น PM2.5 เน้นแจ้งเตือนล่วงหน้า พร้อมเสนอตั้งคณะกรรมการชาติจัดการปัญหามลพิษทางอากาศ


วันพฤหัสบดีที่ 9 พฤศจิกายน 2566
09/11/2566
พิมพ์
ศูนย์แก้ปัญหาฝุ่น PM2.5 เน้นแจ้งเตือนล่วงหน้า พร้อมเสนอตั้งคณะกรรมการชาติจัดการปัญหามลพิษทางอากาศ
รอง นรม.และ รมว.ทส. ห่วงประชาชน เร่งรัดยกระดับการปฏิบัติงาน ศูนย์แก้ปัญหาฝุ่น PM2.5 เน้นแจ้งเตือนล่วงหน้า พร้อมชงตั้งคณะกรรมการชาติจัดการปัญหามลพิษทางอากาศ
พลตำรวจเอก พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม ตรวจติดตามความพร้อมการปฏิบัติงานของศูนย์แก้ไขปัญหามลพิษทางอากาศ และรับฟังแนวทางการปฏิบัติงาน ตามข้อห่วงกังวลของนายกรัฐมนตรี (นายเศรษฐา ทวีสิน) ที่มีต่อสถานการณ์ฝุ่นละออง และได้มอบหมายให้กระทรวงทรัพยากรธรรมชาติและสิ่งแวดล้อม (ทส.) เร่งดำเนินการเตรียมการรับมือกับปัญหาฝุ่น PM2.5 ในทุกมิติ พร้อมยกระดับการสื่อสารแจ้งเตือนไปสู่ประชาชน ณ ศูนย์แก้ไขปัญหามลพิษทางอากาศ ชั้น 3 กระทรวงทรัพยากรธรรมชาติและสิ่งแวดล้อม เมื่อวันที่ 25 ตุลาคม 2566
พล.ต.อ.พัชรวาท วงษ์สุวรรณ ได้กำชับสั่งการให้ปลัดกระทรวงฯ (นายจตุพร บุรุษพัฒน์) กำกับติดตามการปฏิบัติงานของศูนย์ฯ ให้มีความคล่องตัว สื่อสารในเชิงรุก ต่อเนื่อง เข้าใจง่าย สามารถเข้าถึงประชาชนได้โดยตรงในทุกกลุ่มเป้าหมาย ทั้งในช่วงก่อน ระหว่าง และหลังสถานการณ์ รวมถึงประสานความร่วมมือกับทุกหน่วยงานที่เกี่ยวข้อง โดยให้ศูนย์แก้ไขปัญหามลพิษทางอากาศ ทำหน้าที่เป็นศูนย์กลางการให้ข้อมูลสถานการณ์ฝุ่นไปสู่ประชาชนอย่างต่อเนื่องเป็นประจำทุกวัน โดยแบ่งการรายงานเป็น 4 ระดับ คือ ระดับที่ 1 การรายงานสถานการณ์ประจำวัน และการคาดการณ์ฝุ่น PM2.5 ในทุกวัน ช่วงเวลา 8.30 น. ผ่านทาง Facebook live ของศูนย์แก้ไขปัญหามลพิษทางอากาศ ระดับที่ 2 การรายงานสถานการณ์ประจำสัปดาห์ และพยากรณ์สถานการณ์ฝุ่น 7 วันล่วงหน้า ระดับที่ 3 การรายงานกรณีพิเศษเมื่อมีเหตุการณ์วิกฤติ และระดับที่ 4 การให้ความรู้ ความเข้าใจแก่ประชาชน กรณีมีประเด็นที่สังคมให้ความสนใจเป็นพิเศษ ทั้งนี้ ประชาชนสามารถแจ้งข้อมูลหรือสอบถามข้อมูลเกี่ยวกับสถานการณ์ฝุ่นได้ทั้งทาง Facebook live และสายด่วนกรมควบคุมมลพิษ 1650
และเพื่อยกระดับมาตรการแก้ไขปัญหาฝุ่น PM2.5 ในปี 2567 ให้มีความเข้มข้นยิ่งขึ้น พล.ต.อ.พัชรวาท วงษ์สุวรรณ ในฐานะประธานการประชุมคณะกรรมการสิ่งแวดล้อมแห่งชาติ (กก.วล.) ยังได้มีมติที่ประชุมครั้งที่ 4/2566 เมื่อวันที่ 26 ตุลาคม 2566 แต่งตั้งคณะกรรมการแห่งชาติด้านการป้องกันและแก้ไขปัญหาไฟป่า การเผาในที่โล่ง หมอกควัน และฝุ่นละออง ซึ่งมี พล.ต.อ.พัชรวาท วงษ์สุวรรณ เป็นประธานกรรมการ นายกิตติรัตน์ ณ ระนอง ที่ปรึกษาของนายกรัฐมนตรี เป็นรองประธานคนที่ 1 และรัฐมนตรีว่าการกระทรวงมหาดไทย เป็นรองประธานคนที่ 2 พร้อมทั้งมีมติเห็นชอบมาตรการแก้ไขปัญหาฝุ่น PM2.5 ปี 2567 แบบมุ่งเป้าโดยระบุพื้นที่ป่าอนุรักษ์ ป่าสงวนแห่งชาติ และพื้นที่เกษตร ที่ไฟไหม้ซ้ำซาก สร้างกลไกขับเคลื่อนภาคเอกชนร่วมลงทุนในการแก้ไขปัญหา ทั้งยังได้ เตรียมการจัดตั้งศูนย์ปฏิบัติการระดับจังหวัด โดยให้ผู้ว่าราชการจังหวัดเป็นผู้อำนวยการศูนย์ เพื่อควบคุมเชื่อมโยงนโยบายระดับชาติลงสู่การปฏิบัติในระดับพื้นที่ ใน 17 จังหวัดภาคเหนือ นอกจากนี้ ในวันที่ 8 พฤศจิกายน 2566 ที่จะถึงนี้ พล.ต.อ.พัชรวาท วงษ์สุวรรณ จะลงพื้นที่ จ.เชียงใหม่ เพื่อประชุมมอบนโยบายเตรียมการรับมือสถานการณ์ไฟป่า หมอกควัน และฝุ่นละออง ปี 2567 ณ หอประชุมเฉลิมพระเกียรติ 80 พรรษา องค์การบริหารส่วนจังหวัดเชียงใหม่ จ.เชียงใหม่ เพื่อเน้นย้ำมาตรการเตรียมการรับมือร่วมกับหน่วยงานต่าง ๆ ที่เกี่ยวข้องในพื้นที่ 17 จังหวัดภาคเหนือ ทั้งจากกระทรวงมหาดไทย กระทรวงเกษตรและสหกรณ์ กระทรวงกลาโหม และกระทรวงสาธารณสุข พร้อมตรวจเยี่ยมกำลังพลและซักซ้อมแนวทางปฏิบัติร่วมกับหน่วยงานของ ทส. ในระดับพื้นที่

ที่มา : https://www.thaigov.go.th/news/contents/details/74445