รัฐบาลไทย-ข่าวทำเนียบรัฐบาล-นายกรัฐมนตรีมอบหมาย คมนาคม กทม. กรมทางหลวง ตรวจสอบปัญหารถบรรทุกสิบล้อน้ำหนักเกิน และส่วยรถบรรทุก สั่ง ก.พลังงานกำชับเรื่องน้ำมันอย่างเหมาะสม


วันพฤหัสบดีที่ 9 พฤศจิกายน 2566
09/11/2566
พิมพ์
นายกรัฐมนตรีมอบหมาย คมนาคม กทม. กรมทางหลวง ตรวจสอบปัญหารถบรรทุกสิบล้อน้ำหนักเกิน และส่วยรถบรรทุก สั่ง ก.พลังงานกำชับเรื่องน้ำมันอย่างเหมาะสม
นายกรัฐมนตรีมอบหมาย คมนาคม กทม. กรมทางหลวง ตรวจสอบปัญหารถบรรทุกสิบล้อน้ำหนักเกิน และส่วยรถบรรทุก สั่ง ก.พลังงานกำชับเรื่องน้ำมันอย่างเหมาะสม
วันนี้ (9 พฤศจิกายน 2566) เวลา 10.50  น. ณ บริเวณทางเชื่อมตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนกรณี แผ่นซีเมนต์ฝาปิดบ่ออุโมงค์สายไฟฟ้าและสายสัญญาณ บริเวณปากซอยสุขุมวิท 64/1 เกิดการทรุดตัวว่า แผ่นซีเมนต์ฝาปิดท่อฯ รับน้ำหนักรถบรรทุกดินเหนียวไม่ไหว ทำให้ทรุดตัวลง โดยนายกรัฐมนตรีได้รับทราบปัญหาเรื่องรถบรรทุกน้ำหนักเกิน และได้มอบหมายให้กระทรวงคมนาคม กรุงเทพมหานคร และกรมทางหลวงตรวจสอบ
ส่วนปัญหาเรื่องส่วยทางหลวง นายกรัฐมนตรีกล่าวว่า ปัญหาดังกล่าว เป็นปัญหามานานแล้ว ไม่ใช่เพิ่งเกิดขึ้นในรัฐบาลชุดนี้  โดยนายกฯ ให้ความสำคัญกับทุกปัญหาและจะพยายามแก้ไขปัญหาอย่างบูรณาการ  ไม่ต้องการให้ เวลามีปัญหาแล้วมาแก้และก็ลืม ซึ่งได้มีการกำชับอยู่ตลอดเวลา
นายกรัฐมนตรี กล่าวถึงกรณีประชาชนไปเติมน้ำมันแล้วไม่สามารถเติมได้ ว่าเรื่องน้ำมันหมดจริง หรือหมดเพราะเกิดการกักตุนสินค้าหรือไม่นั้น  ได้มอบหมายให้นาย พีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงานตรวจสอบแล้ว โดยให้กำกับอย่างเหมาะสม ถ้าหากเกิดจากรณีปั๊มน้ำมันกักตุนไว้เพื่อให้ได้กำไรมากขึ้น เป็นเรื่องที่รัฐบาลยอมรับไม่ได้ ซึ่งจะต้องมีการบริหารจัดการที่ดีขึ้น
ในตอนท้าย นายกรัฐมนตรีกล่าวว่า เรื่องเงินดิจิทัลวอลเล็ท จะมีการแถลงให้ทราบในช่วงบ่ายของวันพรุ่งนี้ (12 พฤศจิกายน) หลังจากการประชุมกรรมการนโยบายขับเคลื่อนเงินดิจิทัลฯ

ที่มา : https://www.thaigov.go.th/news/contents/details/74400