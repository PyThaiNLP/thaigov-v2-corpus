รัฐบาลไทย-ข่าวทำเนียบรัฐบาล-กรมความร่วมมือระหว่างประเทศร่วมกับ OECD จัดการสัมมนาเชิงปฏิบัติการ


วันพฤหัสบดีที่ 9 พฤศจิกายน 2566
กรมความร่วมมือระหว่างประเทศร่วมกับ OECD จัดการสัมมนาเชิงปฏิบัติการ
“Workshop on Development Cooperation: Strategic Planning and Programming”
เมื่อวันที่ 30 - 31 ตุลาคม 2566 กรมความร่วมมือระหว่างประเทศร่วมกับองค์การเพื่อความร่วมมือทางเศรษฐกิจและการพัฒนา (Organisation for Economic Cooperation and Development: OECD) จัดการสัมมนาเชิงปฏิบัติการหัวข้อ “Development Cooperation: Strategic Planning and Programming” ณ โรงแรมอีสติน แกรนด์ พญาไท กรุงเทพฯ โดย นางอุรีรัชต์ เจริญโต อธิบดีกรมความร่วมมือระหว่างประเทศ และ Mrs. María del Pilar Garrido Gonzalo, Director, Development Co-operation Directorate (DCD) ของ OECD ได้ร่วมกันกล่าวเปิด และมีผู้แทนจากกระทรวงและหน่วยงานไทยที่เกี่ยวข้องต่าง ๆ กว่า 35 หน่วยงาน เข้าร่วมการสัมมนาฯ ด้วย
การสัมมนาฯ ดังกล่าวมีวัตถุประสงค์เพื่อเสริมสร้างมาตรฐานการดำเนินความร่วมมือเพื่อการพัฒนาผ่านการถ่ายทอดความรู้และแลกเปลี่ยนประสบการณ์เกี่ยวกับแนวปฏิบัติที่ดีในการวางแผนและดำเนินกิจกรรมความร่วมมือเพื่อการพัฒนา รวมถึงการจัดเก็บ การบูรณาการและการรายงานผลข้อมูลความร่วมมือเพื่อการพัฒนาอย่างเป็นทางการ (Official Development Assistance: ODA) ของประเทศไทย โดย Mr. Rolf Schwarz, Senior Advisor, DCD, OECD และคณะผู้เชี่ยวชาญได้ร่วมกันบรรยายในหัวข้อที่เกี่ยวข้อง ได้แก่ (1) Strategic Planning and Programming at a Glance (2) Practical Tools in Strategic Planning & Programming (3) ODA and Total Official Support for Sustainable Development (TOSSD) ตลอดจนจะมีการจัดระดมสมองระหว่างผู้เข้าร่วมสัมมนาฯ ในหัวข้อ Brainstorming to Identify Priorities, Current Practices, and Their Future Evolution เพื่อร่วมกันกำหนดลำดับความสำคัญ แนวปฏิบัติ และการพัฒนาแนวทางการดำเนินงานความร่วมมือเพื่อการพัฒนาในอนาคต
นอกจากนี้ ผู้แทนจากประเทศสมาชิกคณะกรรมการให้ความช่วยเหลือเพื่อการพัฒนา (Development Assistance Committee: DAC) ของ OECD ได้แก่ กระทรวงเพื่อความร่วมมือทางเศรษฐกิจและการพัฒนาแห่งสหพันธ์สาธารณรัฐเยอรมนี (BMZ) หน่วยงานความร่วมมือเพื่อการพัฒนาภายใต้กระทรวงการต่างประเทศแคนาดา (Global Affairs Canada) สถานเอกอัครราชทูตออสเตรเลียประจำประเทศไทย องค์การเพื่อการพัฒนาระหว่างประเทศของสหรัฐอเมริกา สำนักงานภาคพื้นเอเชีย (USAID/RDMA) องค์การความร่วมมือระหว่างประเทศของญี่ปุ่น (JICA) และองค์การความร่วมมือระหว่างประเทศของสาธารณรัฐเกาหลี (KOICA) ได้มาร่วมเสวนาแลกเปลี่ยนความรู้และถ่ายทอดประสบการณ์ในการวางแผนและดำเนินงานความร่วมมือเพื่อการพัฒนาร่วมกับหน่วยงานอื่น ๆ ทั้งในและนอกประเทศ พร้อมทั้งร่วมแลกเปลี่ยนมุมมองและความคิดเห็นในประเด็นที่หน่วยงานไทยให้ความสนใจอีกด้วย

ที่มา : https://www.thaigov.go.th/news/contents/details/74426