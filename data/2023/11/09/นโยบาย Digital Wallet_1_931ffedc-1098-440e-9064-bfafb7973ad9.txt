รัฐบาลไทย-ข่าวทำเนียบรัฐบาล-กระทรวงการคลัง ชี้เงินดิจิทัลไม่มีเอกชนเกี่ยวข้อง ยืนยันมีกลไกรองรับความโปร่งใส


วันพฤหัสบดีที่ 9 พฤศจิกายน 2566
09/11/2566
พิมพ์
กระทรวงการคลัง ชี้เงินดิจิทัลไม่มีเอกชนเกี่ยวข้อง ยืนยันมีกลไกรองรับความโปร่งใส
กระทรวงการคลัง ชี้เงินดิจิทัลไม่มีเอกชนเกี่ยวข้อง ยืนยันมีกลไกรองรับความโปร่งใส
นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง กล่าวถึงความคืบหน้าระบบซุปเปอร์แอป เพื่อใช้ในโครงการดิจิทัล Wallet ว่า จะให้ธนาคารกำกับของรัฐเป็นผู้ดำเนินการ ส่วนจะเป็นธนาคารใดจะขึ้นอยู่กับสมาคมธนาคารของรัฐหารือกันอีกครั้ง โดยไม่มีการจัดซื้อจัดจ้าง หรือให้ภาคเอกชนเข้ามาดำเนินการ โดยค่าใช้จ่ายในการทำแอปยังไม่สามารถระบุตัวเลขที่แน่ชัดได้ ซึ่งต้องรอการหารือก่อน พร้อมกันนี้ให้เหตุผลที่ไม่ใช้แอปเป๋าตังนั้น เนื่องจากมีวัตถุประสงค์ที่แตกต่างกัน ในเรื่องของการกำหนดเงื่อนไข อย่างน้อยต้องมีการจัดเก็บข้อมูลเพื่อยืนยันว่าข้อมูลเหล่านี้จะอยู่ในพื้นที่ปลอดภัย ยืนยันมีกลไกรองรับความโปร่งใส ซึ่งเงื่อนไขต่างๆ จะเป็นกลไกใหม่ของรัฐในการผลักดันเม็ดเงินลงไปในระบบ ทำให้กำหนดเป้าหมายได้ชัดเจนมากขึ้น พร้อมยืนยันว่าเม็ดเงินเหล่านี้จะกระตุ้นเศรษฐกิจ ทั้ง SME การท่องเที่ยว ซึ่งจะทำให้การใช้เงินของรัฐตรงตามเป้าหมาย
ทั้งนี้ประชาชนที่จะสามารถเข้าร่วมโครงการ รับเงินดิจิทัล 10,000 บาทได้นั้น จำเป็นต้องลงทะเบียนยืนยันตัวตน (KYC) เนื่องจากมีกรอบกฎหมายเป็นตัวกำหนด เพื่อป้องกันการสวมสิทธิ์และพิสูจน์ว่ามีตัวตนจริงตามบัตรประชาชน ขณะเดียวกัน ยังย้ำว่า ขณะนี้ในเรื่องเม็ดเงิน ยังไม่สามารถชี้แจงว่าจะมีการกู้มาจากธนาคารหรือไม่
สำหรับเรื่องกังวลว่าจะซ้ำรอยกับโครงการจำนำข้าวหรือไม่นั้น นายจุลพันธ์ กล่าวว่า โครงการนี้เป็นกลไกที่จะเข้าไปกระตุ้นเศรษฐกิจ โดยใช้ประชาชนเป็นเครื่องมือและยังหาช่องว่างในการทุจริตได้ รวมถึงเรื่องร้านค้าแรกเข้าต้องจ่ายร้อยละ 3 นั้น ไม่ใช่ข้อเท็จจริง พร้อมยืนยันว่า โครงการนี้สามารถดำเนินการสำเร็จอย่างแน่นอน
ข้อมูลข่าวและที่มา
ผู้สื่อข่าว : กันยกร ครุฑวงษ์
ผู้เรียบเรียง : ธนพิชฌน์ แก้วกา
แหล่งที่มา : สถานีวิทยุกระจายเสียงแห่งประเทศไทย

ที่มา : https://www.thaigov.go.th/news/contents/details/74418