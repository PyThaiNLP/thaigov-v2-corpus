รัฐบาลไทย-ข่าวทำเนียบรัฐบาล-​โฆษกรัฐบาล เผย ไทยเตรียมความพร้อมอำนวยความสะดวกนักท่องเที่ยวชาวอินเดีย และไต้หวันตามนโยบาย Visa Free มั่นใจกระตุ้นการท่องเที่ยวและขับเคลื่อนเศรษฐกิจไทย


วันพฤหัสบดีที่ 9 พฤศจิกายน 2566
09/11/2566
พิมพ์
​โฆษกรัฐบาล เผย ไทยเตรียมความพร้อมอำนวยความสะดวกนักท่องเที่ยวชาวอินเดีย และไต้หวันตามนโยบาย Visa Free มั่นใจกระตุ้นการท่องเที่ยวและขับเคลื่อนเศรษฐกิจไทย
​โฆษกรัฐบาล เผย ไทยเตรียมความพร้อมอำนวยความสะดวกนักท่องเที่ยวชาวอินเดีย และไต้หวันตามนโยบาย Visa Free มั่นใจกระตุ้นการท่องเที่ยวและขับเคลื่อนเศรษฐกิจไทย
นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลได้เตรียมความพร้อม ประสานงานการทำงานแบบบูรณาการ รองรับนักท่องเที่ยวชาวอินเดียและไต้หวัน ตามนโยบาย Visa Free ที่อนุญาตให้นักท่องเที่ยวทั้งสองสัญชาติพำนักอาศัยอยู่ในราชอาณาจักรไทยได้ไม่เกิน 30 วัน ตั้งแต่วันที่ 10 พฤศจิกายน 2566 ถึง 10 พฤษภาคม 2567 รวมระยะเวลาทั้งสิ้น 6 เดือน
โฆษกประจำสำนักนายกรัฐมนตรี กล่าวว่า นโยบายวีซ่าฟรี (Visa Free) จะอำนวยความสะดวกและสร้างแรงจูงใจให้กับนักท่องเที่ยวชาวอินเดียและไต้หวันให้เดินทางมายังประเทศไทย ซึ่งตรงกับช่วงฤดูการท่องเที่ยวของชาวอินเดียและไต้หวัน พร้อมทั้งกระตุ้นอุตสาหกรรมการท่องเที่ยวและขับเคลื่อนระบบเศรษฐกิจไทยช่วงปี 2566 – 2567 ในขณะเดียวกัน
ทั้งนี้ รัฐบาลโดยกระทรวงคมนาคมได้จัดตั้งศูนย์บัญชาการร่วม (Single Command Center) เพื่อเป็นศูนย์ประสานงานร่วมของทุกหน่วยงานที่เกี่ยวข้องกับการให้บริการนักท่องเที่ยวในท่าอากาศยานทุกขั้นตอนอย่างมีประสิทธิภาพ สะดวกรวดเร็ว ปลอดภัย และถูกต้องตามกฎหมาย โดยจะมีการเก็บบันทึกข้อมูลการให้บริการด้วยภาพถ่ายกล้องวงจรปิด เพื่อติดตามการให้บริการและนำข้อมูลมาวิเคราะห์เพื่อประกอบการพัฒนาการบริการให้ดียิ่งขึ้น และมอบหมายให้หน่วยงานที่เกี่ยวข้องบูรณาการร่วมกันเพื่ออำนวยความสะดวกแก่นักท่องเที่ยวทั้งสองสัญชาติในช่วงเวลาการดำเนินงานของนโยบายวีซ่าฟรี
ในเบื้องต้น กระทรวงคมนาคมได้มอบหมายให้หน่วยงานที่เกี่ยวข้องรองรับการเดินทางของผู้โดยสารทั้งสองสัญชาติ ด้วยการเตรียมความพร้อมในท่าอากาศยานต่าง ๆ นอกจากนี้ ยังจัดให้มีการเตรียมความพร้อมต่อการเดินทางภายในกรุงเทพฯ การเดินทางไปต่างจังหวัดทางรถไฟและรถโดยสาร และการเดินทางภายในต่างจังหวัด และการเตรียมความพร้อมสำหรับความปลอดภัยในการท่องเที่ยวทางน้ำด้วย
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มุ่งขับเคลื่อนเศรษฐกิจไทยด้วยการพัฒนาศักยภาพ และโอกาส สนับสนุนการเติบโตอุตสาหกรรมการท่องเที่ยว โดยรัฐบาลและกระทรวงที่เกี่ยวข้องพร้อมดำเนินมาตรการเบื้องต้นจะบูรณาการการทำงานร่วมกัน เพื่ออำนวยความสะดวกให้แก่นักท่องเที่ยวชาวต่างชาติตั้งแต่เดินทางเข้าสู่ประเทศ ตลอดจนเดินทางกลับออกจากประเทศไทย ให้มีความสะดวกรวดเร็ว ไม่แออัด และมีประสิทธิภาพ” นายชัย กล่าว

ที่มา : https://www.thaigov.go.th/news/contents/details/74464