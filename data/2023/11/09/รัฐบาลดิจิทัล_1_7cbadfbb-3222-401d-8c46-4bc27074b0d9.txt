รัฐบาลไทย-ข่าวทำเนียบรัฐบาล-1 พ.ย. 2566 ศูนย์ AOC 1441 ให้บริการตลอด 24 ชม. ช่วยเหลือประชาชนที่มีปัญหาถูกหลอกลวงออนไลน์ 


วันพฤหัสบดีที่ 9 พฤศจิกายน 2566
09/11/2566
พิมพ์
1 พ.ย. 2566 ศูนย์ AOC 1441 ให้บริการตลอด 24 ชม. ช่วยเหลือประชาชนที่มีปัญหาถูกหลอกลวงออนไลน์
รมว.ดีอี หารือคณะกรรมการป้องกันและปราบปรามอาชญากรรมทางเทคโนโลยี  เดินหน้า AOC 1441
30 ตุลาคม 2566 นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (รมว.ดีอี) เป็นประธานการประชุมคณะกรรมการป้องกันและปราบปรามอาชญากรรมทางเทคโนโลยี ครั้งที่ 4/2566 โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม นายเวทางค์ พ่วงทรัพย์ รองปลัดกระทรวงฯ ในฐานะเลขานุการ คณะกรรมการฯ พลตำรวจโท ธัชชัย ปิตะนีละบุตร ผู้ช่วยผู้บัญชาการตำรวจแห่งชาติ นายเทพสุ บวรโชติดารา  เลขาธิการคณะกรรมการป้องกันและปราบปรามการฟอกเงิน นายอเนก อยู่ยืนรองเลขาธิการสำนักงานคณะกรรมการกำกับหลักทรัพย์และตลาดหลักทรัพย์ นางสาวดารณี แซ่จู ผู้ช่วยผู้ว่าการ สายกำกับระบบการชำระเงินและคุ้มครองผู้ใช้บริการทางการเงิน ธนาคารแห่งประเทศไทย พลอากาศตรีอมร ชมเชย เลขาธิการคณะกรรมการการรักษาความมั่นคงปลอดภัยไซเบอร์แห่งชาติ ผู้แทนจาก สมาคมธนาคาร กรมสอบสวนคดีพิเศษ และสำนักงาน กสทช. เข้าร่วมการประชุมฯ
ที่ประชุมได้พิจารณาหัวข้อสำคัญดังนี้
1. สถิติคดีออนไลน์ โดย เดือน ก.ย. - ต.ค. 2566  (2 เดือน) มีจำนวนคดี เฉลี่ย 562 เรื่องต่อวัน
ความเสียหาย เฉลี่ย 85 ลบ. ต่อวัน โดย 5 ลำดับแรก คดีออนไลน์สูงสุด คือ 1. คดีหลอกซื้อขายสินค้าและบริการ (285 เรื่องต่อวัน) 2. หลอกทำงานหารายได้ (70 เรื่อง ต่อวัน) 3. หลอกให้กู้เงิน  (56 เรื่อง ต่อวัน) 4. หลอกลงทุน (39 เรื่อง ต่อวัน) 5. คดี call center (35 เรื่อง ต่อวัน)
2. สถิติการปิดกั้น เพจ/เว็บ ผิดกฎหมาย ในปีงบประมาณ 2566 (ต.ค. 65 - ก.ย. 66) ปิดกั้น 19,963 รายการ เฉลี่ย 54.7 รายการต่อวัน ปีงบประมาณ 2567 ระยะเวลา 1 - 19 ต.ค. 2566 ปิดกั้น เพิ่มขึ้น เป็น 6,472 รายการ เฉลี่ย 340 รายการต่อวัน เพิ่มขึ้นเฉลี่ย 6 - 7 เท่าตัวจากปีงบประมาณ 2566
3. ความคืบหน้า การจัดตั้งศูนย์ปฏิบัติการแก้ไขปัญหาอาชญากรรมออนไลน์ (Anti Online Scam Operation Center: AOC) หรือ AOC 1441 ซึ่งจะมีการเปิดให้บริการในวันที่ 1 พ.ย. 2566 นี้ ซึ่งการจัดตั้ง AOC 1441 มุ่งหวังให้เป็น one-stop service บริการ 24 ช.ม. สำหรับประชาชนด้านภัยออนไลน์  AOC ช่วยระงับธุรกรรม/อายัดบัญชีม้า  ได้ทันที ช่วยคืนเงินให้ประชาชนรวดเร็วขึ้น ติดตามสถานะคดีได้ดีขึ้น ในขณะเดียวกัน ช่วยให้เจ้าหน้าที่มีข้อมูลที่ดี รวดเร็ว จับคนร้ายได้เร็วขึ้น
4. ธุรกรรมที่ต้องสงสัยและการขยายผลการดำเนินคดี เมื่อพบบัญชีม้า ซิมม้า ซึ่งตามกฎหมายใหม่ (พระราชกำหนดมาตรการป้องกันและปราบปรามอาชญากรรมทางเทคโนโลยี พ.ศ. 2566) โทษ ผู้ขายบัญชีม้า ซิมม้า สูงมาก โทษจำคุก 3 ปี นายหน้าหรือผู้จัดหา โทษจำคุก 2 – 5 ปี
5. การบูรณาการสื่อสารและประชาสัมพันธ์ด้านภัยออนไลน์ ของหน่วยงานต่างๆ ซึ่งมีการให้ความรู้ ประชาสัมพันธ์ กันมากแล้ว อย่างไรก็ตาม ควรมีความร่วมมือมากขึ้นเพื่อเพิ่มประสิทธิภาพ
และเพิ่มความเข้มข้นมากกว่าเดิม
รัฐมนตรีประเสริฐ กล่าวในตอนท้ายว่า “ในวันที่ 1 พ.ย. 2566 นี้ ศูนย์ AOC 1441  จะเริ่มให้บริการตลอด 24 ชม. เพื่อช่วยเหลือประชาชนที่มีปัญหาถูกหลอกลวงออนไลน์ ตลอดจนให้คำปรึกษาปัญหาออนไลน์ วันนี้ ผมได้ประชุมเตรียมการอีกครั้งหนึ่ง โดยเฉพาะประเด็นการขยายผลด้านคดีหากพบบัญชีม้า ซิมม้า เพื่อเพิ่มประสิทธิภาพการอายัดบัญชี การจับกุม และเร่งคืนเงินให้กับผู้เสียหายโดยเร็ว และขอขอบคุณหน่วยงานที่เกี่ยวข้อง ที่ช่วยกันอย่างเต็มที่เพื่อช่วยแก้ปัญหาอาชญากรรมออนไลน์และการจัดตั้ง AOC 1441”

ที่มา : https://www.thaigov.go.th/news/contents/details/74454