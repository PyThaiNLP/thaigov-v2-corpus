รัฐบาลไทย-ข่าวทำเนียบรัฐบาล-“ศุภมาส” หารือผู้นำตัวแทนภาคธุรกิจ หาแนวทางความร่วมมือระหว่างกองทุนส่งเสริม วิทยาศาสตร์ วิจัยและนวัตกรรมและภาคเอกชน ดันงานวิจัยสู่ห้าง มุ่งตอบโจทย์ภาคธุรกิจ


วันพฤหัสบดีที่ 9 พฤศจิกายน 2566
“ศุภมาส” หารือผู้นำตัวแทนภาคธุรกิจ หาแนวทางความร่วมมือระหว่างกองทุนส่งเสริม วิทยาศาสตร์ วิจัยและนวัตกรรมและภาคเอกชน ดันงานวิจัยสู่ห้าง มุ่งตอบโจทย์ภาคธุรกิจ
.....
“ศุภมาส” หารือผู้นำตัวแทนภาคธุรกิจ หาแนวทางความร่วมมือระหว่างกองทุนส่งเสริม วิทยาศาสตร์ วิจัยและนวัตกรรมและภาคเอกชน ดันงานวิจัยสู่ห้าง มุ่งตอบโจทย์ภาคธุรกิจ
เมื่อวันที่ 3 พ.ย. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นางสาวสุชาดา แทนทรัพย์ เลขานุการ รมว.กระทรวง อว. เข้าหารือกับคณะผู้นำภาคธุรกิจ นำโดย นายสนั่น อังอุบลกุล ประธานหอการค้าไทยและสภาหอการค้าแห่งประเทศไทย และ นายเกรียงไกร เธียรนุกุล ประธานสภาอุตสาหกรรมแห่งประเทศไทย เพื่อหาแนวทางความร่วมมือระหว่างกองทุนส่งเสริมวิทยาศาสตร์ วิจัย และนวัตกรรม (กองทุน ววน.) ในการสนับสนุนการพัฒนาเศรษฐกิจและสังคมของประเทศ โดยมี ศ.นพ. สุทธิพร จิตต์มิตรภาพ ประธานกรรมการส่งเสริมวิทยาศาสตร์ วิจัยและนวัตกรรม (กสว.) เป็นผู้ให้ข้อมูลภาพรวมการดำเนินการร่วมกันระหว่างสำนักงานคณะกรรมการส่งเสริมวิทยาศาสตร์ วิจัย และนวัตกรรม (สกสว.) และภาคเอกชน ณ ห้องกมลทิพย์ 1 โรงแรมสุโกศล กรุงเทพฯ
นางสาวศุภมาส กล่าวว่า กระทรวง อว. มีภารกิจที่สำคัญอย่างหนึ่งคือการจับมือกับภาคเอกชนในการขับเคลื่อนเศรษฐกิจของประเทศให้หลุดพ้นจากกับดักรายได้ปานกลาง กล่าวคือ การเตรียมกำลังคนของประเทศให้มีทักษะด้านการเป็นผู้ประกอบการ ด้านการทำธุรกิจ สามารถนำความรู้ มาใช้สร้างรายได้จริง ตั้งแต่ในรั้วอุดมศึกษา และอีกบทบาทด้านหนึ่งที่สำคัญ คือการนำงานวิจัยมาใช้ตอบโจทย์ภาคธุรกิจมากขึ้น ควบคู่ไปกับการวิจัยเพื่อความเป็นเลิศเพื่อการพัฒนาประเทศ
“การร่วมหารือในครั้งนี้ มีจุดประสงค์ คือ เพื่อถ่ายทอดนโยบายและฉายภาพวิสัยทัศน์ของกระทรวง อว. ให้กับผู้นำจากภาคธุรกิจทุกท่าน เพื่อให้เกิดความเข้าใจร่วมกันอันจะนำไปสู่ความร่วมมืออย่างเป็นรูปธรรมในการขับเคลื่อนเศรษฐกิจชาติด้วยงานวิจัยและนวัตกรรม นอกจากนั้น ยังถือโอกาสรับฟังแนวคิดที่มีประโยชน์จากนักธุรกิจที่ประสบความสำเร็จ เพื่อกระทรวง อว. จะได้ให้การสนับสนุนผ่านหน่วยบริหารและจัดการทุนต่าง ๆ ได้อย่างตรงจุด แก้ไขปัญหาเศรษฐกิจประเทศชาติได้จริง ดิฉันหวังว่าจากการหารือในวันนี้จะนำไปสู่การตั้งคณะทำงานร่วมกันระหว่างกระทรวง อว. และภาคเอกชนอย่างเป็นทางการต่อไป” นางสาวศุภมาส กล่าว
ทั้งนี้ ในการหารือดังกล่าว ยังมีหน่วยงานภาครัฐและเอกชนเข้าร่วม ได้แก่ สำนักงานนวัตกรรมแห่งชาติ (องค์การมหาชน) หน่วยบริหารและจัดการทุนด้านการเพิ่มความสามารถทางการแข่งขัน ศูนย์ความเป็นเลิศด้านชีววิทยาศาสตร์ (องค์การมหาชน) สำนักงานพัฒนาการวิจัยการเกษตร (องค์การมหาชน) บริษัท ปตท. จำกัด (มหาชน) บริษัท อินโนสเปซ (ประเทศไทย) จำกัด สถาบันเค อะโกร-อินโนเวท ภายใต้มูลนิธิกสิกรไทย มหาวิทยาลัยหอการค้าไทย บริษัท ไทยยูเนี่ยน กรุ๊ป จำกัด สมาคมไทยผู้ประกอบธุรกิจเงินร่วมลงทุน บริษัท ออโธพีเซีย จำกัด และบริษัท พลังงานบริสุทธิ์ จำกัด (มหาชน)
#กระทรวงการอุดมศึกษาวิทยาศาสตร์วิจัยและนวัตกรรม #อว #MHESI #สภาหอการค้าไทย #สภาอุตสาหกรรม #สกสว

ที่มา : https://www.thaigov.go.th/news/contents/details/74466