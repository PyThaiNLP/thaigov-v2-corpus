รัฐบาลไทย-ข่าวทำเนียบรัฐบาล-เสมา 2 ตรวจเยี่ยม สทศ. ย้ำดำเนินงานตามนโยบาย “เรียนดี มีความสุข” ตอบโจทย์ลดภาระนักเรียนและครู


วันพฤหัสบดีที่ 9 พฤศจิกายน 2566
09/11/2566
พิมพ์
เสมา 2 ตรวจเยี่ยม สทศ. ย้ำดำเนินงานตามนโยบาย “เรียนดี มีความสุข” ตอบโจทย์ลดภาระนักเรียนและครู
เสมา 2 ตรวจเยี่ยม สทศ. ย้ำดำเนินงานตามนโยบาย “เรียนดี มีความสุข” ตอบโจทย์ลดภาระนักเรียนและครู
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) ตรวจเยี่ยมพร้อมมอบนโยบายการทำงาน แก่คณะผู้บริหารสถาบันทดสอบทางการศึกษาแห่งชาติ (องค์การมหาชน) (สทศ.) เมื่อวานนี้ ณ ห้องประชุม 3501 สถาบันทดสอบทางการศึกษาแห่งชาติ (องค์การมหาชน) อาคารพญาไท พลาซ่า ชั้น 36 เขตราชเทวี กรุงเทพฯ โดยมี นายวิศรุต ปู่เพ็ง ที่ปรึกษารัฐมนตรีช่วยว่าการกระทรวงศึกษาธิการ (ที่ปรึกษา รมช.ศธ.) และคณะ โดยมี ผู้ช่วยศาสตราจารย์ ดร.ศิริดา บุรชาติ ผู้อำนวยการสถาบันทดสอบทางการศึกษาแห่งชาติ (องค์การมหาชน) และผู้ที่เกี่ยวข้อง เข้าร่วม
รมช.ศธ. กล่าวว่า ในฐานะที่ได้รับมอบหมายจาก พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ (รมว.ศธ.) ให้กำกับดูแล สทศ. จึงขอฝากให้ สทศ. ดำเนินงานให้สอดคล้องกับนโยบายการศึกษา “เรียนดี มีความสุข” เชื่อมโยงไปถึงการพัฒนาคุณภาพการศึกษา โดยเฉพาะนโยบายลดภาระแก่ผู้เรียน ให้ผู้เรียนได้เรียนทุกที่ทุกเวลา (Anywhere Anytime) ยึดผู้เรียนเป็นศูนย์กลาง มีระบบแพลตฟอร์มการเรียนรู้ โดยผู้เรียนไม่ต้องเสียค่าใช้จ่าย สนับสนุนโครงการ 1 นักเรียน 1 แท็บเล็ต
จากการรายงานบทบาทหน้าที่ของ สทศ. ในการเป็นหน่วยงานกลางการวัดและประเมินผลคุณภาพผู้เรียนตามหลักสูตรแกนกลางฯ ของสถานศึกษาต่าง ๆ ซึ่งเป็นที่ยอมรับของสากล และมีความสอดคล้องกับนโยบายด้านการศึกษา โดยเฉพาะ การจัดให้มีระบบทดสอบออนไลน์เพื่อการเรียนรู้ ทำให้สอบได้ทุกที่ทุกเวลา ช่วยลดภาระของผู้เรียนได้เป็นอย่างดี นอกจากนี้ ยังได้บูรณาการร่วมกับสถาบันคุณวุฒิวิชาชีพ (องค์การมหาชน) ในการทดสอบทางการศึกษาระดับชาติด้านอาชีวศึกษา (V-NET) เพื่อประเมินความพร้อมการใช้ดิจิทัล และมีระบบวัดเทียบระดับการศึกษาและประเมินผลการศึกษา เพื่อให้ผู้เรียนที่มีความสามารถเป็นเลิศ ไม่ต้องเสียเวลาในระบบ ช่วยประหยัดเวลาและค่าใช้จ่าย เช่น การทดสอบทางการศึกษาระดับชาติด้านการศึกษานอกระบบโรงเรียน (N-NET) การจัดทำระบบวัดผลรับรองมาตรฐานวิชาชีพ (Skill Certificate) เพื่อให้ผู้เรียนสามารถเรียนเพิ่ม เพื่อรับประกาศนียบัตรในการประกอบอาชีพ
“ในฐานะรัฐมนตรีช่วยว่าการกระทรวงศึกษาธิการที่ได้รับมอบหมายให้กำกับดูแล สทศ. มีความยินดีเป็นอย่างยิ่ง ที่ได้มาพบปะพูดคุย เพื่อร่วมปรึกษาหารือและหาแนวทางการขับเคลื่อนนโยบาย เพื่อพัฒนาการศึกษาของประเทศ ดังสโลแกน จับมือไว้ แล้วไปด้วยกัน” รมช.ศธ. กล่าว

ที่มา : https://www.thaigov.go.th/news/contents/details/74450