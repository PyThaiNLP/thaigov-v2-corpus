รัฐบาลไทย-ข่าวทำเนียบรัฐบาล-รมว.เพิ่มพูน เปิดประชุมขับเคลื่อน “กรอบคุณวุฒิแห่งชาติ” เน้นผู้เรียนมีทักษะตอบโจทย์ตลาดงาน ต่อยอดสู่การสร้างอาชีพ


วันพฤหัสบดีที่ 9 พฤศจิกายน 2566
09/11/2566
พิมพ์
รมว.เพิ่มพูน เปิดประชุมขับเคลื่อน “กรอบคุณวุฒิแห่งชาติ” เน้นผู้เรียนมีทักษะตอบโจทย์ตลาดงาน ต่อยอดสู่การสร้างอาชีพ
รมว.เพิ่มพูน เปิดประชุมขับเคลื่อน “กรอบคุณวุฒิแห่งชาติ” เน้นผู้เรียนมีทักษะตอบโจทย์ตลาดงาน ต่อยอดสู่การสร้างอาชีพ
เมื่อวันอังคารที่ 19 กันยายน 2566 พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ (รมว.ศธ.) เป็นประธานในการประชุมทางวิชาการเพื่อขับเคลื่อนกรอบคุณวุฒิแห่งชาติ และกรอบคุณวุฒิอ้างอิงอาเซียนสู่การปฏิบัติ ครั้งที่ 3 เพื่อรับรองมาตรฐานวิชาชีพ (Skill certificate) ณ หอประชุมคมสันวิทยาคาร วิทยาลัยเทคนิคชลบุรี จังหวัดชลบุรี พร้อมด้วย นายสุเทพ แก่งสันเทียะ เลขาธิการสภาการศึกษา (สกศ.) ว่าที่ร้อยตรี ธนุ วงษ์จินดา เลขาธิการคณะกรรรมการการอาชีวศึกษา (สอศ.) นายธวัชชัย ศรีทอง ผู้ว่าราชการจังหวัดชลบุรี และผู้ที่เกี่ยวข้องเข้าร่วมงาน
รมว.ศธ. กล่าวว่า นโยบายกระทรวงศึกษาธิการ ภายใต้แนวคิด “เรียนดี มีความสุข” เน้นการพัฒนาคุณภาพและการลดความเหลื่อมล้ำทางการศึกษา นักเรียน สามารถเรียนได้ทุกที่ ทุกเวลา โดยจะมีการจัดทำระบบวัดผลรับรองมาตรฐานวิชาชีพ ผู้เรียนสามารถเรียนเพิ่มเพื่อรับประกาศนียบัตรในการประกอบวิชาชีพ มีระบบธนาคารหน่วยกิต (Credit Bank) ทั้งยังส่งเสริมให้นักเรียนมีรายได้ระหว่างเรียนจบแล้วมีงานทำ
รมว.ศธ. กล่าวต่อไปว่า สำนักงานเลขาธิการสภาการศึกษา (สกศ.) ได้ดำเนินการพัฒนากำลังคนสมรรถนะสูงเพื่อตอบโจทย์การพัฒนาประเทศ โดยจัดทำกรอบคุณวุฒิแห่งชาติให้สอดคล้องกับแนวทางการผลิตและพัฒนากำลังคนให้เป็นแรงงานคุณภาพที่มีฝีมือ และสอดคล้องกับความต้องการของตลาด ซึ่งเห็นได้จากการจัดแสดงจากวิทยาลัยเทคนิคหลากหลายสาขา อาทิ การจัดแสดง CVM สาขาหุ่นยนต์และระบบอัตโนมัติ วิทยาลัยเทคนิคชลบุรี และการจัดแสดงจากสาขาหุ่นยนต์และระบบอัตโนมัติ วิทยาลัยเทคนิคสัตหีบ เป็นต้น
ทั้งนี้ ภายในงานมีการเสวนาภายใต้หัวข้อ “การพัฒนากำลังคนสมรรถนะสูงเพื่อตอบโจทย์การพัฒนาประเทศ และการพัฒนากำลังคนเชิงพื้นที่” และ “การพัฒนากำลังคนสมรรถนะสูงตามกรอบคุณวุฒิแห่งชาติ กรอบคุณวุฒิอ้างอิงอาเซียน และมาตรฐานสากลของหน่วยผลิตและพัฒนากำลังคน” ผู้ที่สนใจสามารถติดตามการถ่ายทอดสดได้ที่ Facebook Fanpage ภายใต้ชื่อ “OEC News สภาการศึกษา”

ที่มา : https://www.thaigov.go.th/news/contents/details/74458