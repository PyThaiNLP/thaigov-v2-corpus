รัฐบาลไทย-ข่าวทำเนียบรัฐบาล- รัฐมนตรีช่วยว่าการกระทรวงศึกษาธิการ พบปะชาว สพฐ. ย้ำจัดการศึกษาพื้นฐานตามนโยบาย “เรียนดี มีความสุข”


วันพฤหัสบดีที่ 9 พฤศจิกายน 2566
09/11/2566
พิมพ์
รัฐมนตรีช่วยว่าการกระทรวงศึกษาธิการ พบปะชาว สพฐ. ย้ำจัดการศึกษาพื้นฐานตามนโยบาย “เรียนดี มีความสุข”
รัฐมนตรีช่วยว่าการกระทรวงศึกษาธิการ พบปะชาว สพฐ. ย้ำจัดการศึกษาพื้นฐานตามนโยบาย “เรียนดี มีความสุข”
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) พบปะผู้บริหารและบุคลากร สำนักงานคณะกรรมการการศึกษาขั้นพื้นฐาน (สพฐ.) ซึ่งเป็นหน่วยงานที่ได้รับมอบหมายจาก พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ (รมว.ศธ.) ให้กำกับดูแล โดยมี นายอัมพร พินะสา เลขาธิการคณะกรรมการการศึกษาขั้นพื้นฐาน (เลขาธิการ กพฐ.) ผู้บริหาร ข้าราชการ และบุคลากร เข้าร่วม ณ ห้องประชุม สพฐ. 1 อาคาร สพฐ. 4 ชั้น 2 กระทรวงศึกษาธิการ
รมช.ศธ. กล่าวว่า ตามนโยบายการศึกษา และแนวทางการขับเคลื่อนนโยบาย “เรียนดี มีความสุข” ซึ่ง รมว.ศธ.ได้แถลงเมื่อวันที่ 14 กันยายนที่ผ่านมานั้น มีหลายโครงการที่เกี่ยวข้องกับ สพฐ. ที่จะต้องนำสู่การปฏิบัติ ทั้งในเรื่องของการลดภาระครู ครูและบุคลากรคืนถิ่น สามารถโยกย้ายกลับภูมิลำเนาด้วยความโปร่งใส ไม่มีการซื้อขายตำแหน่ง โดยสำรวจความต้องการและความขาดแคลนครูในแต่ละพื้นที่ก่อน ตลอดจนการแก้ไขปัญหาหนี้สินครูและบุคลากรทางการศึกษา ในส่วนของการลดภาระผู้เรียน การสร้างอาชีพเพื่อให้มีรายได้ระหว่างเรียน ที่จะช่วยลดภาระผู้ปกครองด้วย
ในส่วนของนโยบายแท็บเล็ตนักเรียนและครูนั้น เบื้องต้นได้ให้คณะทำงานศึกษาข้อมูลและหาวิธีการจัดหาที่คุ้มค่าและเกิดประโยชน์สูงสุด เพื่อให้สอดคล้องกับนโยบายของกระทรวงศึกษาธิการ และนโยบายรัฐบาล เพื่อสร้างโอกาสในการเรียนทุกที่ทุกเวลา และผู้เรียนสามารถเข้าถึงสื่อการเรียนที่ดี
“วันนี้มาพบปะพูดคุยกับคณะผู้บริหารของ สพฐ. ในเรื่องการทํางานร่วมกัน ว่าจะทำอย่างไรให้เกิดการขับเคลื่อนนโยบายของ รมว.ศธ. และนโยบายของรัฐบาล ให้เกิดประสิทธิผลสูงสุด อาทิ โรงเรียนขนาดเล็กที่ขาดครู มีครูไม่ครบชั้น ไม่ครบสาขาวิชา หรือการขาดแคลนภารโรงและเจ้าหน้าที่ธุรการ ซึ่งครูต้องทำหน้าที่นี้แทน ทำให้ครูทำงานหนักขึ้น เรื่องนี้ รมว.ศธ.ให้ความสำคัญ และต้องการที่จะช่วยลดภาระของครู แต่ก็ต้องยอมรับว่า ในบางเรื่องเราสามารถแก้ไขได้เอง แต่บางเรื่องต้องร่วมกับหน่วยงานภายนอกและต้องอาศัยเวลา
การที่ได้รับแต่งตั้งให้ดำรงตำแหน่งรัฐมนตรีช่วยว่าการกระทรวงศึกษาธิการ เป็นตำแหน่งที่สำคัญในการขับเคลื่อนการศึกษาของเยาวชนไทย ผมจึงมีความตั้งใจทำงานอย่างเต็มที่ เพื่อทำให้ทุกภารกิจที่ได้รับมอบหมายประสบผลสำเร็จ และต้องการเข้ามาส่งเสริมการทำงานของข้าราชการให้ง่ายขึ้น ไม่เป็นภาระหรือขัดขวางการทำงาน และยินดีรับฟังข้อเสนอแนะเพื่อพัฒนาการศึกษาที่ดีขึ้น โดยผมจะยึดแนวทางการทำงานของ รมว.ศธ. ในเรื่องความเรียบง่ายทั้งในการลงพื้นที่ตรวจราชการ และทำงานต่าง ๆ เพื่อให้การทำงานมีคุณภาพ โดยหวังว่าจะได้รับความมีส่วนร่วมจากชาว สพฐ.ทุกคน” รมช.ศธ.กล่าว

ที่มา : https://www.thaigov.go.th/news/contents/details/74456