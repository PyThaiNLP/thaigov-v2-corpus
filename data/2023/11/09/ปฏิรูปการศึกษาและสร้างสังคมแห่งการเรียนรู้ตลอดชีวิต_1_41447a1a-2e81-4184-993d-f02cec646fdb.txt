รัฐบาลไทย-ข่าวทำเนียบรัฐบาล-“ศุภมาส” หารือ “หัวเว่ย” ผนึกกำลังสร้างแพลตฟอร์มพัฒนาเทคโนโลยี-กำลังคนด้านดิจิทัล


วันพฤหัสบดีที่ 9 พฤศจิกายน 2566
“ศุภมาส” หารือ “หัวเว่ย” ผนึกกำลังสร้างแพลตฟอร์มพัฒนาเทคโนโลยี-กำลังคนด้านดิจิทัล
.....
เมื่อวันที่ 2 พ.ย. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ให้คณะผู้บริหาร บจก. หัวเว่ย เทคโนโลยี (ประเทศไทย) นำโดย Mr. Edison Xu, Board Director เข้าพบและร่วมหารือ ณ อาคารพระจอมเกล้า สำนักงานปลัดกระทรวง อว. (ถนนโยธี)
นางสาวศุภมาส กล่าวว่า กระทรวง อว. พร้อมร่วมมือกับ บจก. หัวเว่ย เทคโนโลยี (ประเทศไทย) สร้างแพลตฟอร์มเพื่อพัฒนาเทคโนโลยีดิจิทัล และพัฒนากำลังคนด้านดิจิทัล โดยมีมหาวิทยาลัยกว่า 30 แห่งเข้ามาร่วมบ่มเพาะทักษะด้านดิจิทัลให้แก่นักศึกษา และพัฒนาห้องเรียนอัจฉริยะ นอกจากนี้ ยังพร้อมร่วมมือในการพัฒนาด้าน 5G solution สำหรับอุตสาหกรรมการผลิต และการฝึกอบรมเพื่อพัฒนาทักษะด้านเทคโนโลยีสารสนเทศและการสื่อสาร (ICT) ให้แก่ผู้ประกอบการ โดยมีสำนักงานพัฒนาวิทยาศาสตร์และเทคโนโลยีแห่งชาติ (สวทช.) เข้ามาเป็นแกนหลักในการร่วมขับเคลื่อนกับ บจก.หัวเว่ย
“นี่คือการผนึกกำลังผ่านการบูรณาการการทำงานร่วมกันของกระทรวง อว. กับ บจก. หัวเว่ยฯ เพื่อพัฒนากำลังคนของไทยโดยเฉพาะนักศึกษาให้มีศักยภาพด้านเทคโนโลยีดิจิทัลมากยิ่งขึ้น” นางสาวศุภมาส กล่าว
โอกาสนี้ ผู้บริหาร บจก.หัวเว่ย ได้เรียนเชิญ รมว.กระทรวง อว. ไปเยี่ยมชม Huawei Research and Development Center ณ นครเซี่ยงไฮ้ และสำนักงานใหญ่ของ Huwei ณ เมืองเซินเจิ้น ในโอกาสที่ รมว.กระทรวง อว. จะเดินทางเยือนจีนเพื่อร่วมประชุมรัฐมนตรีด้านวิทยาศาสตร์และเทคโนโลยี เดือน พ.ย.นี้ อีกด้วย

ที่มา : https://www.thaigov.go.th/news/contents/details/74424