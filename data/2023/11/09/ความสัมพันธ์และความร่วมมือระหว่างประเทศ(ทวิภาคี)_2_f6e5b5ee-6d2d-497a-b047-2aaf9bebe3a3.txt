รัฐบาลไทย-ข่าวทำเนียบรัฐบาล-ประกาศกระทรวงการต่างประเทศ เรื่อง การมีผลใช้บังคับของบันทึกความเข้าใจระหว่างรัฐบาลแห่งราชอาณาจักรไทยกับรัฐบาลแห่งราชอาณาจักรซาอุดีอาระเบีย


วันพฤหัสบดีที่ 9 พฤศจิกายน 2566
ประกาศกระทรวงการต่างประเทศ เรื่อง การมีผลใช้บังคับของบันทึกความเข้าใจระหว่างรัฐบาลแห่งราชอาณาจักรไทยกับรัฐบาลแห่งราชอาณาจักรซาอุดีอาระเบีย
ว่าด้วยการยกเว้นการตรวจลงตราสำหรับผู้ถือหนังสือเดินทางทูต หนังสือเดินทางราชการ และหนังสือเดินทางพิเศษ
หลังจากที่เมื่อวันที่ 8 มีนาคม 2566 ราชอาณาจักรไทยและราชอาณาจักรซาอุดีอาระเบียลงนามบันทึกความเข้าใจระหว่างรัฐบาลแห่งราชอาณาจักรไทยกับรัฐบาลแห่งราชอาณาจักรซาอุดีอาระเบียว่าด้วยการยกเว้นการตรวจลงตราสำหรับผู้ถือหนังสือเดินทางทูต หนังสือเดินทางราชการ และหนังสือเดินทางพิเศษ บัดนี้ ทั้งสองฝ่ายดำเนินกระบวนการทางกฎหมายภายในที่จำเป็นเสร็จสิ้นแล้ว โดยบันทึกความเข้าใจดังกล่าวเริ่มมีผลใช้บังคับในวันที่ 6 พฤศจิกายน 2566
กระทรวงการต่างประเทศขอเรียนข้อมูลที่เกี่ยวข้องกับบันทึกความเข้าใจดังกล่าว ดังนี้
1. บันทึกความเข้าใจฯ มีวัตถุประสงค์เพื่ออำนวยความสะดวกการเดินทางไปราชการชั่วคราวโดยจะต้องเดินทางเข้า เดินทางผ่าน พำนัก และเดินทางออกจากราชอาณาจักรซาอุดีอาระเบียโดยไม่ต้องรับการตรวจลงตราเป็นระยะเวลารวมกันไม่เกินกว่า (90) วันในช่วงระยะเวลา (180) วัน นับจากวันแรกที่เดินทางเข้า โดยมีเงื่อนไขว่า บุคคลเหล่านั้นจะไม่ทำงานใดของตนเอง หรือกิจกรรมเชิงพาณิชย์ส่วนตัว
2. บันทึกความเข้าใจไม่มีผลใช้บังคับกับคนชาติไทยที่จะเดินทางเข้าราชอาณาจักรซาอุดีอาระเบียเพื่อประกอบพิธีฮัจย์หรืออุมเราะห์
3. บันทึกความเข้าใจฯ กำหนดให้มีการประสานงานระหว่างกันผ่านช่องทางการทูตเกี่ยวกับการเยือนอย่างเป็นทางการของคนชาติก่อนการเดินทางถึงรัฐใดรัฐหนึ่ง ในการนี้ กระทรวงการต่างประเทศขอความร่วมมือหน่วยงานต้นสังกัดของผู้ถือหนังสือเดินทางทูตและหนังสือเดินทางราชการซึ่งประสงค์จะเดินทางไปราชการที่ราชอาณาจักรซาอุดีอาระเบีย โปรดแจ้งกระทรวงการต่างประเทศล่วงหน้าอย่างน้อย ๑๐ วันทำการ ก่อนวันเดินทาง เพื่อกระทรวงการต่างประเทศประสานงานกับฝ่ายซาอุดีอาระเบียผ่านช่องทางการทูตตามที่กำหนดในบันทึกความเข้าใจต่อไป

ที่มา : https://www.thaigov.go.th/news/contents/details/74429