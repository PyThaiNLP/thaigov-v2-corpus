รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม ลงพื้นที่ตรวจราชการโครงข่ายคมนาคมทางน้ำจังหวัดสุราษฎร์ธานี


วันพฤหัสบดีที่ 9 พฤศจิกายน 2566
09/11/2566
พิมพ์
นางมนพร เจริญศรี รัฐมนตรีช่วยว่าการกระทรวงคมนาคม ลงพื้นที่ตรวจราชการโครงข่ายคมนาคมทางน้ำจังหวัดสุราษฎร์ธานี
นางมนพร เจริญศรี รัฐมนตรีช่วยว่าการกระทรวงคมนาคม ลงพื้นที่ตรวจราชการโครงข่ายคมนาคมทางน้ำจังหวัดสุราษฎร์ธานี
นางมนพร เจริญศรี รัฐมนตรีช่วยว่าการกระทรวงคมนาคม ลงพื้นที่ตรวจราชการโครงข่ายคมนาคมทางน้ำจังหวัดสุราษฎร์ธานี
นางมนพร เจริญศรี รัฐมนตรีช่วยว่าการกระทรวงคมนาคม พร้อมด้วย นายสรพงศ์ ไพฑูรย์พงษ์ รองปลัดกระทรวงคมนาคม นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า ลงพื้นที่ตรวจราชการโครงข่ายคมนาคมทางน้ำจังหวัดสุราษฎร์ธานี เมื่อวันที่ 1 พฤศจิกายน 2566
นางมนพร เจริญศรี กล่าวว่า ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการให้บริการและกำกับดูแลโครงข่ายคมนาคมเพื่อความสุขของประชาชนในทุกมิติ ทั้งด้านเศรษฐกิจ ความปลอดภัย การให้บริการที่เป็นมาตรฐานสากล และการอนุรักษ์สิ่งแวดล้อม ส่งเสริมศักยภาพทางเศรษฐกิจ การค้า การลงทุน การท่องเที่ยว และความมั่นคงของประเทศ ภายใต้มาตรฐานความปลอดภัยในการเดินทางสูงสุด จังหวัดสุราษฏร์ธานีเป็นจังหวัดที่มีแหล่งท่องเที่ยวและอุทยานแห่งชาติหลายแห่งที่มีชื่อเสียงของประเทศ เช่น เกาะสมุย เกาะพะงัน เกาะเต่า และหมู่เกาะอ่างทอง ซึ่งประชาชนเดินทางท่องเที่ยว หรือขนส่งสินค้าด้วยระบบคมนาคมทางน้ำเป็นหลัก
ปัจจุบันกระทรวงคมนาคมมีนโยบายในการพัฒนาท่าเรือต่าง ๆ เพื่อสนับสนุนการท่องเที่ยว  รวมทั้งยกระดับความปลอดภัยการคมนาคมทางน้ำ ในการลงพื้นที่ครั้งนี้ถือเป็นโอกาสอันดีที่จะได้รับทราบปัญหา อุปสรรค ข้อเสนอแนะในการนำไปพัฒนาระบบการขนส่งทางน้ำให้คน เรือ และท่าเทียบเรือ มีความปลอดภัย สนับสนุนภาคการขนส่งของประเทศให้มีความเข็มแข็ง เพิ่มศักยภาพ และขีดความสามารถในการแข่งขัน กับนานาประเทศ โดยท่าเทียบเรืออเนกประสงค์ดอนสัก จังหวัดสุราษฎร์ธานี เป็นท่าเรือสำคัญของภาคใต้ฝั่งตะวันออก มีความต้องการของเรือและสินค้าผ่านท่า เป็นท่าเรือสำคัญที่จะช่วยสร้างรายได้ให้กับภูมิภาคและประเทศ รองรับผู้โดยสาร นักท่องเที่ยวและสินค้าไปยังเกาะสมุย เกาะพะงัน เกาะเต่า และเกาะนางยวน สามารถพัฒนาให้เป็นท่าเรือน้ำลึกที่สามารถรองรับเรือสินค้าขนาดใหญ่ ต่อยอดเศรษฐกิจของจังหวัดสุราษฎร์ธานี สร้างความเจริญให้เกิดขึ้นในพื้นที่ ส่งเสริมและเพิ่มศักยภาพในการแข่งขันของประเทศ เกิดการจ้างงานและสร้างรายได้เพิ่มขึ้น เป็นการยกระดับคุณภาพชีวิตให้มีความเข้มแข็งและมั่นคงมากยิ่งขึ้น
รัฐมนตรีช่วยว่าการกระทรวงคมนาคม ได้ตรวจติดตามมาตรการความปลอดภัย เส้นทางการเดินเรือ ปริมาณคนโดยสาร และสินค้าที่ผ่านท่าเรือ รับฟังรายงานแนวทางการพัฒนาท่าเรือดอนสักแห่งที่ 2 รวมทั้งตรวจเยี่ยมพื้นที่ท่าเรืออเนกประสงค์ดอนสัก (แหลมทวด) ท่าเรือบริษัท ราชาเฟอร์รี่ จำกัด (มหาชน) ท่าเรือบริษัท ซีทรานเฟอร์รี่ จำกัด โดยมอบหมายให้กรมเจ้าท่า ควบคุม กำกับดูแลการบริหารจัดการท่าเรือโดยให้มีการเชื่อมโยงกับระบบขนส่งสาธารณะอย่างไร้รอยต่อ เพิ่มการใช้เทคโนโลยีเข้ามาช่วยอำนวยความสะดวกประชาชนและผู้ประกอบการ เช่น ระบบตั๋วร่วม ระบบการรับเรื่องร้องเรียนและการเลือกใช้พลังงานสะอาด รวมทั้งเน้นย้ำถึงมาตรการความสะดวกปลอดภัยการให้บริการเดินทางทางน้ำให้กับประชาชนและนักท่องเที่ยว จัดเจ้าหน้าที่ดูแลอำนวยความสะดวกประจำท่าเทียบเรือ พร้อมทั้งกำชับให้เจ้าของเรือ ผู้ควบคุมเรือ ตรวจสภาพอุปกรณ์ประจำเรือ แพชูชีพ พวงชูชีพ เสื้อชูชีพ ให้พร้อมใช้งานอยู่ตลอดเวลา ห้ามบรรทุกผู้โดยสารเกินกว่าที่ได้รับอนุญาต ปฏิบัติตามกฎหมายอย่างเคร่งครัด และติดตามข้อมูลข่าวสารสภาพอากาศ ข่าวพยากรณ์อากาศ ก่อนการเดินเรือทุกครั้ง
************ 2 พฤศจิกายน 2566 ***********

ที่มา : https://www.thaigov.go.th/news/contents/details/74420