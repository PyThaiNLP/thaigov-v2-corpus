รัฐบาลไทย-ข่าวทำเนียบรัฐบาล-“เกณิกา” เผย รัฐบาลมุ่งยกระดับความเป็นอยู่ สร้างรายได้ให้เกษตรกรชาวสวนยาง “ธรรมนัส” รมว.กษ ขานรับเดินหน้าพิจารณาปรับหลักเกณฑ์ภาษีที่ดินเพื่อเกษตรกรรม 


วันพฤหัสบดีที่ 9 พฤศจิกายน 2566
09/11/2566
พิมพ์
“เกณิกา” เผย รัฐบาลมุ่งยกระดับความเป็นอยู่ สร้างรายได้ให้เกษตรกรชาวสวนยาง “ธรรมนัส” รมว.กษ ขานรับเดินหน้าพิจารณาปรับหลักเกณฑ์ภาษีที่ดินเพื่อเกษตรกรรม
“เกณิกา” เผย รัฐบาลมุ่งยกระดับความเป็นอยู่ สร้างรายได้ให้เกษตรกรชาวสวนยาง “ธรรมนัส” รมว.กษ ขานรับเดินหน้าพิจารณาปรับหลักเกณฑ์ภาษีที่ดินเพื่อเกษตรกรรม ปรับอัตราเสียภาษีฯ ขั้นต่ำต้นยาง 25 ต้น/ไร่ จากเดิม 80 ต้น/ไร่
วันที่ 9 พ.ย. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า รัฐบาลมุ่งสร้างรายได้ และพัฒนาคุณภาพชีวิตให้กับเกษตรกร ตามข้อสั่งการของ นายเศรษฐา ทวีสิน นายกรัฐมนตรี ที่ได้กำชับให้หน่วยงานที่เกี่ยวข้องเร่งให้ความช่วยเหลือ พร้อมดูแลให้เกษตรกรมีความเป็นอยู่ที่ดีขึ้น ซึ่งกระทรวงเกษตรและสหกรณ์ขานรับนโยบายเร่งบรรเทาภาระภาษีเกษตรกร ยื่นเรื่องเสนอให้ รมว.คลัง - รมว.มหาดไทย พิจารณาปรับหลักเกณฑ์ภาษีที่ดิน กำหนดอัตรา 25 ต้น/ไร่ ตามพระราชบัญญัติการยางแห่งประเทศไทย และพระราชบัญญัติภาษีที่ดินและสิ่งปลูกสร้าง
น.ส.เกณิกา เผยถึงความคืบหน้าในการเสนอให้กระทรวงการคลังและกระทรวงมหาดไทย แก้ไขประกาศกระทรวงการคลังและกระทรวงมหาดไทย เรื่อง หลักเกณฑ์การใช้ประโยชน์ในการประกอบเกษตรกรรม ว่า ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ทราบถึงผลกระทบที่เกษตรกรจะได้รับจากการประกาศใช้หลักเกณฑ์ดังกล่าว ที่ได้กำหนดอัตราขั้นต่ำของการปลูกต้นยางพารา จำนวน 80 ต้น/ไร่ จึงจะเป็นการใช้ประโยชน์ในการประกอบเกษตรกรรม โดยเสียภาษีไม่เกินร้อยละ 0.15 ของฐานภาษี จึงเร่งเสนอปรับหลักเกณฑ์ โดยเมื่อวันที่ 24 ตุลาคม ที่ผ่านมา รัฐมนตรีว่าการกระทรวงเกษตรและสหกรณ์ได้ลงนามหนังสือถึง รมว. การคลัง และ รมว. มหาดไทย เพื่อขอให้พิจารณาปรับอัตราขั้นต่ำต้นยางเป็น 25 ต้น/ไร่ เพื่อให้สอดคล้องกับอัตราการจัดเก็บภาษี ตามมาตรา 37 ของ พ.ร.บ. ภาษีที่ดินและสิ่งปลูกสร้าง พ.ศ. 2562 เพื่อช่วยบรรเทาภาระด้านภาษีให้กับเกษตรกร และ พ.ร.บ. การยางแห่งประเทศไทย พ.ศ. 2558 มาตรา 4 ที่ได้กำหนดนิยามของคำว่าสวนยาง หมายถึง “ที่ดินปลูกต้นยางเนื้อที่ไม่น้อยกว่า 2 ไร่ แต่ละไร่มีต้นยางปลูกไม่น้อยกว่า 10 ต้น โดยเฉลี่ยไม่น้อยกว่าไร่ละ 25 ต้น”
น.ส.เกณิกา กล่าวเพิ่มเติมว่า จากการสำรวจปริมาณการผลิตยางพารา พบว่า เกษตรกรส่วนใหญ่ปลูกยางพาราน้อยกว่า 80 ต้น/ไร่ เนื่องจากหันมาทำเกษตรแบบผสมผสานปลูกพืชอื่นแซมยางมากขึ้น สอดคล้องกับนโยบายของรัฐบาลและนโยบายของกระทรวงเกษตรและสหกรณ์ที่ได้สนับสนุนให้เกษตรกรทำสวนยางแบบยั่งยืน เพื่อเพิ่มรายได้และยกระดับความเป็นอยู่ให้กับเกษตรกรชาวสวนยาง นอกจากนี้ ปัจจัยที่เกิดจากภัยธรรมชาติอื่น ๆ มีผลให้จำนวนต้นยางต่อไร่มีไม่ถึง 80 ต้น ด้วยเช่นกัน ดังนั้น จึงสมควรปรับอัตราต้นยางต่อไร่ให้สอดคล้องกับสภาพจริง เพื่อประโยชน์และความเป็นธรรมต่อเกษตรกร
“รัฐบาล โดยกระทรวงเกษตรฯ เข้าใจถึงผลกระทบที่เกษตรกรจะได้รับ พร้อมเร่งเข้าประสานและเสนอแนวทางแก้ไขโดยเร็วที่สุด เพื่อประโยชน์ของเกษตรกรเป็นสำคัญ และคำนึงถึงความเป็นธรรมที่ควรได้รับ เพื่อพัฒนาคุณภาพชีวิต ยกระดับความเป็นอยู่ของเกษตรกรให้มีรายได้เพิ่มขึ้น” น.ส.เกณิกา ย้ำ

ที่มา : https://www.thaigov.go.th/news/contents/details/74384