รัฐบาลไทย-ข่าวทำเนียบรัฐบาล-รัฐบาลห่วงใย ปชช. ขอความร่วมมือร่วมสังเกตความมั่นคงแข็งแรงเครื่องเล่นสวนสนุกช่วงลอยกระทง ให้ความร่วมมือปฏิบัติตามคำแนะนำของผู้ควบคุม หรือป้ายเตือนต่าง ๆ 


วันอาทิตย์ที่ 26 พฤศจิกายน 2566
26/11/2566
พิมพ์
รัฐบาลห่วงใย ปชช. ขอความร่วมมือร่วมสังเกตความมั่นคงแข็งแรงเครื่องเล่นสวนสนุกช่วงลอยกระทง ให้ความร่วมมือปฏิบัติตามคำแนะนำของผู้ควบคุม หรือป้ายเตือนต่าง ๆ
รัฐบาลห่วงใย ปชช. ขอความร่วมมือร่วมสังเกตความมั่นคงแข็งแรงเครื่องเล่นสวนสนุกช่วงลอยกระทง ให้ความร่วมมือปฏิบัติตามคำแนะนำของผู้ควบคุม หรือป้ายเตือนต่าง ๆ หากพบเห็นความชำรุดบกพร่องขอให้แจ้งเจ้าหน้าที่ผู้รับผิดชอบทันที
วันนี้ (26 พ.ย 66) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลห่วงใยประชาชน โดยเฉพาะเด็กและเยาวชนในช่วงเทศกาลต่าง ๆ ที่เล่นเครื่องเล่นต่าง ๆ มากมายภายในงาน และมักจะเกิดอุบัติเหตุขึ้น นายอนุทิน ชาญวีรกูล มอบหมายกรมโยธาธิการและผังเมือง กระทรวงมหาดไทย ลงพื้นที่ตรวจสอบเครื่องเล่น ป้องกันการเกิดอุบัติเหตุและเพื่อความปลอดภัยในชีวิต ช่วงเทศกาลลอยกระทง ประจำปี 2566
นายคารม กล่าวว่า ถึงแม้จะมีการตรวจสอบอย่างต่อเนื่อง แต่ยังมีเครื่องเล่นอีกจำนวนหนึ่ง ที่มีการแอบเปิดให้บริการ ขอเน้นย้ำให้พี่น้องประชาชนร่วมสังเกตความมั่นคงแข็งแรง และให้ความร่วมมือปฏิบัติตามคำแนะนำของผู้ควบคุม หรือป้ายเตือนต่างๆ หากพบเห็นความชำรุดบกพร่องขอให้แจ้งเจ้าหน้าที่ผู้รับผิดชอบทันที
“สำหรับมาตรการความปลอดภัยสำหรับผู้ใช้เครื่องเล่นตามกฎกระทรวงว่าด้วยการควบคุมเครื่องเล่น พ.ศ. 2558 และที่แก้ไขเพิ่มเติม (ฉบับที่ 2) พ.ศ. 2564 มีดังนี้
1. มีระบบความปลอดภัยของเครื่องเล่นตามที่กำหนดไว้ในคู่มือการติดตั้งเครื่องเล่นของผู้ผลิตเครื่องเล่น 2. มีป้ายหรือข้อความแสดงชื่อผู้ควบคุมเครื่องเล่นในบริเวณที่ผู้เล่นเครื่องเล่นเห็นได้ชัด 3. มีป้ายบอกวิธีใช้หรือคำแนะนำในการใช้หรือข้อห้ามหรือเครื่องหมายเตือนในบริเวณที่พวกเครื่องเล่นเห็นได้ชัด 4. มีราวหรือรั้วกั้นเพื่อมิให้ผู้ที่จะเข้าใช้เครื่องเล่นหรือบุคคลในบริเวณนั้นได้รับอันตรายในขณะที่เครื่องเล่นกำลังทำงานอยู่ 5. มีป้ายระบุจำนวนคนที่สามารถใช้เครื่องเล่นในแต่ละครั้งในบริเวณที่ผู้เล่นเครื่องเล่นเห็นได้ชัด 6. มีเส้นทางหนีไฟกว้างไม่น้อยกว่า 0.90 เมตร และมีระบบไฟฟ้าแสงสว่างสำรองฉุกเฉินตลอดเส้นทางหนีไฟ 7. มีระบบความปลอดภัยทางไฟฟ้าในการป้องกันกระแสเกินการป้องกันกระแสรั่วลงดินสำหรับบุคคลการต่อลงดินรวมถึงการเลือกชนิดและขนาดของสายไฟฟ้าและการเดินสายไฟฟ้าต้องเป็นสายหุ้มฉนวน และ 8. เขตที่ดินที่เป็นที่ตั้งของเครื่องเล่นที่อยู่ภายนอกอาคารต้องมีความกว้างของทางเข้าออกที่เชื่อมกับถนนสารารณะไม่น้อยกว่า 6 เมตร และมีระยะห่างกันไม่น้อยกว่า 4 เมตร” นายคารม กล่าว

ที่มา : https://www.thaigov.go.th/news/contents/details/75233