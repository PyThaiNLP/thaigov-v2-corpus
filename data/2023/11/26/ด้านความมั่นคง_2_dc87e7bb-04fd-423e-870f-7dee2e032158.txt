รัฐบาลไทย-ข่าวทำเนียบรัฐบาล-จังหวัดเชียงราย ขับเคลื่อนโยบายจัดระเบียบสังคม ตามนโยบาย มท.1 อย่างต่อเนื่อง เปิดปฏิบัติการ "เชียงรายฟ้าใส" (ล้มท่อม) จับกุมเด็กและเยาวชนมั่วสุมรวมกว่า 80 ราย


วันเสาร์ที่ 25 พฤศจิกายน 2566
25/11/2566
พิมพ์
จังหวัดเชียงราย ขับเคลื่อนโยบายจัดระเบียบสังคม ตามนโยบาย มท.1 อย่างต่อเนื่อง เปิดปฏิบัติการ "เชียงรายฟ้าใส" (ล้มท่อม) จับกุมเด็กและเยาวชนมั่วสุมรวมกว่า 80 ราย
จังหวัดเชียงราย ขับเคลื่อนโยบายจัดระเบียบสังคม ตามนโยบาย มท.1 อย่างต่อเนื่อง เปิดปฏิบัติการ "เชียงรายฟ้าใส" (ล้มท่อม) จับกุมเด็กและเยาวชนมั่วสุมรวมกว่า 80 ราย
วันนี้ (25 พ.ย.66) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า คณะทำงานจัดระเบียบสังคมแบบบูรณาการจังหวัดเชียงราย ได้บูรณาการหน่วยงานที่เกี่ยวข้อง ซึ่งประกอบไปด้วย ป้องกันจังหวัดเชียงราย ผู้ช่วยป้องกันจังหวัดเชียงราย สมาชิกกองอาสารักษาดินแดน กองร้อยอาสารักษาดินแดนจังหวัดเชียงรายที่ 1 สมาชิกกองอาสารักษาดินแดน กองร้อยอาสารักษาดินแดนอำเภอเมืองเชียงรายที่ 3 กองอำนวยการรักษาความมั่นคงภายในราชอาณาจักรจังหวัดเชียงราย ตำรวจภูธรจังหวัดเชียงราย ตำรวจตรวจคนเข้าเมืองจังหวัดเชียงราย สาธารณสุขจังหวัดเชียงราย สำนักงานศึกษาธิการจังหวัดเชียงราย สำนักงานพัฒนาสังคมและความมั่นคงของมนุษย์จังหวัดเชียงราย ออกตรวจเพื่อจัดระเบียบสังคม และตรวจสอบการกระทำผิดของสถานประกอบการที่ฝ่าฝืนกฎหมาย จำหน่ายน้ำกระท่อมและใบกระท่อม ซึ่งพบร้านนั่งยันท่อมกัน By หลังเซ็น ตำบลรอบเวียง อำเภอเมืองเชียงราย มีกลุ่มเยาวชนอายุระหว่าง 14 - 25 ปี กว่า 80 คน นั่งดื่มกินน้ำกระท่อม ภายในร้าน ชุดปฏิบัติการฯ จึงดำเนินการจับกุมพร้อมแจ้งข้อกล่าวหา และดำเนินคดีตามข้อกฎหมายที่เกี่ยวข้องต่อไป
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า ที่มาของปฏิบัติการในครั้งนี้ เกิดจากการที่จังหวัดเชียงรายได้ตั้งคณะทำงานจัดระเบียบสังคมแบบบูรณาการจังหวัดเชียงราย โดยในคณะทำงานชุดนี้ได้มีการบูรณาการหน่วยงานความมั่นคงในพื้นที่ นำกำลังร่วมกันปฏิบัติการจัดระเบียบสังคมและปราบปรามผู้มีอิทธิพล ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย โดยทางจังหวัดร่วมกันกำหนดกลไกการดำเนินงาน และจัดตั้งชุดปฏิบัติการเฉพาะกิจในระดับจังหวัดและระดับอำเภอ บูรณาการกำลังกับหน่วยงานที่เกี่ยวข้องในการดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิด
“โดยเมื่อเวลา 01.00 ของวันนี้ ชุดปฏิบัติการฯ ได้เข้าตรวจเพื่อจัดระเบียบสังคม โดยได้ตรวจสอบร้านนั่งยันท่อมกัน By หลังเซ็น พบเยาวชนอายุระหว่าง 14 - 25 ปี กว่า 80 คน นั่งดื่มกินน้ำกระท่อมกันอยู่เป็นกลุ่ม และมีเยาวชนอีกจำนวนหนึ่งยืนรออยู่หน้าร้าน จากการตรวจสอบพบว่า กลุ่มเยาวชนมีอายุต่ำสุดเพียง 12 ปี ซึ่งจากการตรวจสอบภายในร้านพบพนักงานแสดงตัวเป็นคนดูแลร้าน จำนวน 1 คน และจากการตรวจสอบเพิ่มเติมพบว่าพนักงานไม่สามารถแสดงใบอนุญาตต่าง ๆ ได้ และไม่มีหนังสือรับรองการแจ้งการสะสมอาหาร ตามพระราชบัญญัติการสาธารณสุข พ.ศ. 2535 และที่แก้ไขเพิ่มเติม อีกทั้งมีการจำหน่ายน้ำกระท่อม โดยฝ่าฝืนพระราชบัญญัติอาหาร พ.ศ. 2522 และที่แก้ไขเพิ่มเติม อีกทั้งยังไม่มีการตรวจความปลอดภัยของอาหารและไม่ได้ส่งมอบสลากให้สำนักงานอาหารและยาตรวจอนุมัติก่อนนำไปใช้ตามเงื่อนไขของประกาศกระทรวงสาธารณสุขว่าด้วยอาหารใหม่ หรือที่ผลิตเพื่อการส่งออกเท่านั้น” นายพุฒิพงศ์ฯ กล่าว
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวเพิ่มเติมว่า จากการเข้าตรวจค้นเพิ่มเติมภายในร้าน ยังตรวจสอบพบว่ามีการจำหน่ายกัญชาและช่อดอกกัญชา ซึ่งไม่มีใบอนุญาตจำหน่าย พร้อมทั้งมีอุปกรณ์การเสพบริการ และภายในร้านมีการนั่งเสพกัญชาด้วย ทั้งนี้ จากการตรวจสอบภายนอกร้าน เจ้าหน้าที่ได้ทำการตรวจยึดรถจักรยานยนต์ที่มีการดัดแปลงและไม่สามารถแสดงใบครอบครองรถได้อีกจำนวน 4 คัน เจ้าหน้าจึงได้ควบคุมตัวผู้ต้องหา พร้อมแจ้งข้อกล่าวหาส่งดำเนินคดีตามกฎหมายต่อไป ในส่วนของกลุ่มเยาวชนอายุ 12 - 20 ปี คณะทำงานจากสำนักงานศึกษาธิการจังหวัดเชียงราย พมจ.เชียงราย และหน่วยงานภาคี ได้จัดทำบันทึกสอบถามพฤติกรรมเพื่อนำมาเป็นข้อมูลต่อไป ทั้งนี้ ได้มีการคุ้มครองเยาวชนอายุ 12 ปี ไว้ด้วยแล้ว
“ซึ่งพฤติการณ์ของร้านดังกล่าวในครั้งนี้ ถือว่าขัดต่อความสงบเรียบร้อยโดยปล่อยปละละเลยให้เยาวชนอายุ 12 - 20 ปี เข้าไปใช้ในช่วงเวลาที่ตรวจพบซึ่งเป็นยามวิกาล และมีลักษณะการนั่งเล่นกันเป็นกลุ่มเข้าข่ายการมั่วสุม ทางคณะทำงานฯ จึงเห็นควรเสนอผู้ว่าราชการจังหวัดเชียงรายสั่งปิดสถานที่ดังกล่าวตามประกาศของคณะปฏิวัติฉบับที่ 50 ต่อไป ทั้งนี้ หากพี่น้องประชาชนในพื้นที่ได้รับความเดือดร้อนจากการเปิดสถานบริการหรือสถานประกอบการที่มีลักษณะคล้ายสถานบริการ และการกระทำผิดกฎหมายทุกรูปแบบ สามารถแจ้งผ่านสายด่วนศูนย์ดำรงธรรม โทร. 1567 ตลอด 24 ชั่วโมง” นายพุฒิพงศ์ฯ กล่าวทิ้งท้าย

ที่มา : https://www.thaigov.go.th/news/contents/details/75229