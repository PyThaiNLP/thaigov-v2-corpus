รัฐบาลไทย-ข่าวทำเนียบรัฐบาล-“ผ้าไทยใส่ให้สนุก ร้อยดวงใจคนชากังราว” จังหวัดกำแพงเพชรร่วมกับแม่บ้านมหาดไทยกำแพงเพชร จัดงานแสดงเดินแบบผ้าไทย สืบสานเส้นใยผ้าทอ สืบต่อมรดกหัตถศิลป์ไทย รณรงค์ส่งเสริมให้คนรุ่นใหม่


วันเสาร์ที่ 25 พฤศจิกายน 2566
25/11/2566
พิมพ์
“ผ้าไทยใส่ให้สนุก ร้อยดวงใจคนชากังราว” จังหวัดกำแพงเพชรร่วมกับแม่บ้านมหาดไทยกำแพงเพชร จัดงานแสดงเดินแบบผ้าไทย สืบสานเส้นใยผ้าทอ สืบต่อมรดกหัตถศิลป์ไทย รณรงค์ส่งเสริมให้คนรุ่นใหม่
“ผ้าไทยใส่ให้สนุก ร้อยดวงใจคนชากังราว” จังหวัดกำแพงเพชรร่วมกับแม่บ้านมหาดไทยกำแพงเพชร จัดงานแสดงเดินแบบผ้าไทย สืบสานเส้นใยผ้าทอ สืบต่อมรดกหัตถศิลป์ไทย รณรงค์ส่งเสริมให้คนรุ่นใหม่สวมใส่ผ้าไทยในทุกโอกาส
วันนี้ (25 พ.ย. 66) นายชาธิป รุจนเสรี ผู้ว่าราชการจังหวัดกำแพงเพชร เปิดเผยว่า จังหวัดกำแพงเพชร ได้จัดงานการแสดงเดินแบบผ้าไทย “ผ้าไทยใส่ให้สนุก ร้อยดวงใจคนชากังราว” ในงานลอยกระทงธารประทีปกำแพงเพชร ประจำปี 2566 ณ ลานอนุรักษ์วัฒนธรรมไทยสิริจิตอุทยานริมแม่น้ำปิง ตำบลในเมือง อำเภอเมืองกำแพงเพชร จังหวัดกำแพงเพชร โดยมี นางกาญจนี รุจนเสรี ประธานแม่บ้านมหาดไทยจังหวัดกำแพงเพชร นางสาวสุพัตรา คล้ายทิม รองผู้ว่าราชการจังหวัดกำแพงเพชร นายชัยพฤกติ์ เชียรธานรักษ์ ปลัดจังหวัดกำแพงเพชร สมาชิกเหล่ากาชาด หัวหน้าส่วนราชการ ข้าราชการ ประชาชน และนักท่องเที่ยวจำนวนมาก ร่วมในงาน
นายชาธิป รุจนเสรี ผู้ว่าราชการจังหวัดกำแพงเพชร กล่าวว่า จังหวัดกำแพงเพชรได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในทุกพื้นที่หันมาสวมใส่ผ้าไทยในทุกวันและทุกโอกาส เป็นการส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนในชุมชนสามารถพึ่งพาตนเองได้ตามหลักปรัชญาของเศรษฐกิจพอเพียง
"จังหวัดกำแพงเพชรจึงร่วมกับแม่บ้านมหาดไทยจังหวัดกำแพงเพชร จัดแสดงเดินแบบผ้าไทย ภายใต้แนวคิด “ผ้าไทยใส่ให้สนุก ร้อยดวงใจคนชากังราว” เพื่อส่งเสริมและขับเคลื่อนอนุรักษ์งานหัตถกรรมไทย แสดงถึงคุณค่าและความงดงามของงานหัตถกรรมไทย ทั้งยังปลุกกระแสเชิญชวนประชาชนชาวจังหวัดกำแพงเพชรหันมาสวมใส่ผ้าไทยในทุกวันและทุกโอกาส ด้วยการบูรณาการภาคีเครือข่ายทั้งหน่วยงานภาครัฐและเอกชน ตลอดจน สถานศึกษา และกลุ่มสตรีต่าง ๆ ในจังหวัดกำแพงเพชร โดยภายในงานมีผู้เข้าร่วมเดินแบบผ้าไทย กว่า 200 ราย นำโดย ผู้บริหารของจังหวัดกำแพงเพชร หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น ภาคเอกชน กลุ่มสตรีพัฒนาชุมชนจังหวัด และนักเรียนนักศึกษาในจังหวัดกำแพงเพชร" นายชาธิปฯ กล่าวในช่วงต้น
นางกาญจนี รุจนเสรี ประธานแม่บ้านมหาดไทยจังหวัดกำแพงเพชร กล่าวว่า ชมรมแม่บ้านมหาดไทยจังหวัดกำแพงเพชรได้นำแนวนโยบายของสมาคมแม่บ้านมหาดไทยภายใต้การนำของ ดร.วันดี กุญชรยาคง จุลเจริญ นายกสมาคมแม่บ้านมหาดไทย ในการส่งเสริมผ้าไทย มาขับเคลื่อนขยายผลร่วมกับท่านผู้ว่าราชการจังหวัด พัฒนาการจังหวัด จึงเป็นที่มาของการจัดงานงานการแสดงเดินแบบผ้าไทย “ผ้าไทยใส่ให้สนุก ร้อยดวงใจคนชากังราว” ในงานลอยกระทงธารประทีปกำแพงเพชร ประจำปี 2566 ในวันนี้ สะท้อนให้เห็นถึงบริบททางสังคมและวัฒนธรรมของแต่ละพื้นที่ อีกทั้งยังเป็นการสร้างกระแสนิยมในการแต่งกายด้วยผ้าไทย ต่อยอดให้ผ้าไทยเป็นที่นิยมอย่างแพร่หลาย ส่งเสริมการใช้ผ้าไทยทั้งในมิติช่องทางการตลาด และในมิติการพัฒนาเสริมสร้างทักษะและศักยภาพของผู้ผลิต ผู้ประกอบการ OTOP ประเภทผ้าไทย เพื่อที่จะทำให้พี่น้องประชาชนได้มีงาน มีอาชีพ มีรายได้ที่มั่นคง และเป็นการสนองพระปณิธานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระผู้ทรงทำให้พี่น้องประชาชนมีคุณภาพชีวิตที่ดีขึ้นด้วยการสืบสานงานศิลป์ผ้าถิ่นไทยอย่างมั่นคงและยั่งยืน
“ขอขอบคุณองค์กรภาคีเครือข่ายทุกภาคส่วน ที่ได้ร่วมกันจัดงานการแสดงเดินแบบผ้าไทย “ผ้าไทยใส่ให้สนุก ร้อยดวงใจคนชากังราว” ครั้งนี้ แสดงถึงพลังของพวกเราชาวจังหวัดกำแพงเพชร ที่มุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย สร้างการรับรู้ และปลูกฝังความภาคภูมิใจในความเป็นไทย ช่วยกันสนับสนุนงานหัตถกรรมไทย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน” นายชาธิปฯ กล่าวในช่วงท้าย

ที่มา : https://www.thaigov.go.th/news/contents/details/75230