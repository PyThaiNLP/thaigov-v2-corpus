รัฐบาลไทย-ข่าวทำเนียบรัฐบาล-พ่อเมืองนครพนม นำภาคีเครือข่ายร่วมสืบสานประเพณีลงแขกเกี่ยวข้าว สร้างความสมัครสมานสามัคคีและสังคมเอื้ออาทร ช่วยเหลือเกษตรกรกลุ่มเปราะบาง ให้มีคุณภาพชีวิตที่ดีขึ้นอย่างยั่งยืน


วันเสาร์ที่ 25 พฤศจิกายน 2566
25/11/2566
พิมพ์
พ่อเมืองนครพนม นำภาคีเครือข่ายร่วมสืบสานประเพณีลงแขกเกี่ยวข้าว สร้างความสมัครสมานสามัคคีและสังคมเอื้ออาทร ช่วยเหลือเกษตรกรกลุ่มเปราะบาง ให้มีคุณภาพชีวิตที่ดีขึ้นอย่างยั่งยืน
พ่อเมืองนครพนม นำภาคีเครือข่ายร่วมสืบสานประเพณีลงแขกเกี่ยวข้าว สร้างความสมัครสมานสามัคคีและสังคมเอื้ออาทร ช่วยเหลือเกษตรกรกลุ่มเปราะบาง ให้มีคุณภาพชีวิตที่ดีขึ้นอย่างยั่งยืน
วันนี้ (25 พ.ย. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้ดำเนินการขับเคลื่อนโครงการอำเภอบำบัดทุกข์ บำรุงสุข แบบบูรณาการอย่างยั่งยืน และโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา อย่างต่อเนื่อง โดยได้มีการจัดกิจกรรมในการช่วยเหลือประชาชนกลุ่มเปราะบางให้มีคุณภาพชีวิตที่ดียิ่งขึ้นด้วยการ “ลงแขกเกี่ยวข้าว” โดยได้รับความร่วมมือจากกลุ่มภาคีเครือข่าย และประชาชนจิตอาสา ร่วมกิจกรรมฯ
นายวันชัย จันทร์พร ผู้ว่าราชการจังหวัดนครพนม กล่าวว่า ตั้งแต่วันที่ 8 พฤศจิกายน 2566 เป็นต้นมา ตนได้มอบหมายให้รองผู้ว่าราชการจังหวัดนครพนม และนายอำเภอในพื้นที่จังหวัดนครพนมทั้ง 12 อำเภอ ดำเนินการให้ความช่วยเหลือเกษตรกรกลุ่มเปราะบาง โดยบูรณาการร่วมกันกับส่วนราชการระดับอำเภอ ข้าราชการ กำนัน ผู้ใหญ่บ้าน เจ้าหน้าที่ปกครอง สมาชิกกองอาสารักษาดินแดน และกลุ่มภาคีเครือข่ายในพื้นที่ ดำเนินกิจกรรม “ลงแขกเกี่ยวข้าว” เพื่อช่วยเหลือเกษตรกรกลุ่มเปราะบาง ซึ่งมีคณะกรรมการหมู่บ้านเป็นกลไกหลักขับเคลื่อนงานร่วมกับภาคีเครือข่าย เสริมสร้างพลังคนในชุมชน นำการเปลี่ยนแปลงไปสู่สิ่งที่ดีขึ้นด้วย Change for good และขยายผลไปสู่การดำเนินการช่วยเหลือดูแลซึ่งและกันของคนในชุมชน ด้วยการสานพลัง “บวร“ เสริมสร้างพลังคนในชุมชน ด้วยการสร้างความรักความสามัคคี นำมาซึ่งการพัฒนาคุณภาพชีวิตที่ดีอย่างยั่งยืน
“สำหรับการ “ลงแขกเกี่ยวข้าว” ครั้งนี้ ตนได้นำคณะหัวหน้าส่วนราชการจังหวัดนครพนม นายอำเภอโพนสวรรค์ หัวหน้าส่วนราชการอำเภอโพนสวรรค์ ปลัดอำเภอ กำนัน ผู้ใหญ่บ้าน เจ้าหน้าที่ สมาชิกกองอาสารักษาดินแดน ภาคีเครือข่าย และประชาชนจิตอาสา ร่วมกันดำเนินการ “ลงแขกเกี่ยวข้าว” ช่วยเหลือราษฎรเกษตรกรกลุ่มเปราะบาง แปลงนาของนายสุบิน อนุญาหงษ์ ราษฎรชาวตำบลบ้านค้อ อำเภอโพนสวรรค์ ซึ่งการ “ลงแขกเกี่ยวข้าว” ในครั้งนี้ นอกจากจะเป็นการขับเคลื่อนงานตามโครงการหมู่บ้านยั่งยืน "Sustainable Village" เฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา แล้ว ยังเป็นการลดค่าใช้จ่ายในการจ้างแรงงานทำนาเพาะปลูก ให้กับประชาชนกลุ่มเปราะบาง และส่งเสริมให้เกษตรกรกลุ่มเป้าหมายได้มีผลผลิตที่มีคุณภาพ สามารถจำหน่ายได้ในราคาสูง ลดค่าใช้จ่ายในการประกอบอาหาร ลดค่าครองชีพ อันจะส่งผลให้ประชาชนกลุ่มเป้าหมายมีคุณภาพชีวิตที่ดียิ่งขึ้น ลดความเหลื่อมล้ำ สร้างความมั่นคงทางอาหาร ขับเคลื่อนสู่เป้าหมายการพัฒนาที่ยั่งยืน (Sustainable Development Goal : SDGs) ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ในการสร้างความยั่งยืนให้กับชุมชนในทุกมิติ ทั้งสังคม เศรษฐกิจและสิ่งแวดล้อม” นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวในตอนท้ายว่ากิจกรรม “ลงแขกเกี่ยวข้าว” ถือว่า เป็นประเพณีแห่งความเอื้อเฟื้อและเกื้อกูลกันของสังคมมาตั้งแต่อดีต ซึ่งพบได้ยากในสังคมปัจจุบันแม้จะเป็นสังคมเกษตรกรรมเองก็ตาม จึงอยากให้ทุกภาคส่วนได้ร่วมด้วยช่วยกัน หนุนเสริม อนุรักษ์ประเพณีเหล่านี้ ไว้เพื่อเป็นการแสดงให้เห็นถึงความมีน้ำใจช่วยเหลือซึ่งกันและกัน อีกทั้งยังช่วยสร้างความสมัครสมานสามัคคีกันในหมู่บ้าน ช่วยสร้างสังคมแห่งความเอื้ออาทร สังคมแห่งการช่วยเหลือแบ่งปัน ลดต้นทุนการผลิต สร้างคุณภาพชีวิตที่ดีแก่ครัวเรือนกลุ่มเปราะบาง หนุนนำให้ชาวนครพนมมีความสุขอย่างยั่งยืน

ที่มา : https://www.thaigov.go.th/news/contents/details/75231