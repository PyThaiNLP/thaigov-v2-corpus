รัฐบาลไทย-ข่าวทำเนียบรัฐบาล-รัฐบาลเผยความสำเร็จ ธ.ค.นี้เดินหน้าส่งสินค้าเกษตรจากไทยไปจีนผ่านระบบราง ตั้งเป้ายกระดับรายได้ให้เกษตรกรไทย ควบคู่เศรษฐกิจของประเทศให้ดีขึ้น


วันอาทิตย์ที่ 26 พฤศจิกายน 2566
26/11/2566
พิมพ์
รัฐบาลเผยความสำเร็จ ธ.ค.นี้เดินหน้าส่งสินค้าเกษตรจากไทยไปจีนผ่านระบบราง ตั้งเป้ายกระดับรายได้ให้เกษตรกรไทย ควบคู่เศรษฐกิจของประเทศให้ดีขึ้น
รัฐบาลเผยความสำเร็จ ธ.ค.นี้เดินหน้าส่งสินค้าเกษตรจากไทยไปจีนผ่านระบบราง ตั้งเป้ายกระดับรายได้ให้เกษตรกรไทย ควบคู่เศรษฐกิจของประเทศให้ดีขึ้น
วันนี้ (26 พ.ย. 66) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึง นโยบายการทูตเศรษฐกิจเชิงรุก ของนายเศรษฐา ทวีสิน นายกรัฐมนตรี กำลังเดินหน้าอย่างเป็นรูปธรรมจากการทำงานเชิงบูรณาการของกระทรวงเกษตรและสหกรณ์ กระทรวงพาณิชย์ กระทรวงการต่างประเทศ และผู้แทนการค้าไทย รวมถึงหน่วยงานรัฐวิสาหกิจและภาคเอกชน อย่าง องค์การตลาดเพื่อเกษตรกร (อ.ต.ก.) และ บริษัท ปตท. จำกัด (มหาชน) ที่กำลังเดินหน้าในเรื่องของการขนส่งสินค้าเกษตรทางราง จากไทย ลาว เข้าจีน และต่อไปยังยุโรป มุ่งสร้างเครือข่ายด้านโลจิสติกส์ที่เชื่อมโยงเศรษฐกิจระหว่างประเทศ เพื่อส่งเสริมให้สินค้าเกษตรของไทยสามารถเข้าสู่ตลาดการค้าต่างประเทศ
น.ส.เกณิกา กล่าวต่อว่า ถือว่าเป็นเรื่องน่ายินดีที่ศักยภาพของทั้ง 2 องค์กรอย่าง อ.ต.ก.และ บริษัท ปตท.เข้ามาสนับสนุนการขยายตลาดส่งออกสินค้าเกษตรและสินค้าอุปโภคบริโภคของไทย ผ่านระบบขนส่งทางรางไปยังประเทศเป้าหมายในครั้งนี้ เพราะประเทศจีนถือเป็นประเทศที่มีการนำเข้าสินค้าเกษตรที่ใหญ่ที่สุดในโลก โดยเฉพาะผลไม้ไทย อาทิ ทุเรียน กล้วยไข่ มังคุด และส้มโอ ซึ่งมีปริมาณการนำเข้าไม่น้อยกว่า 20,000 ตัน/ปี ซึ่งที่ผ่านมา จีนมีความต้องการที่จะซื้อสินค้าเกษตรของไทยมากกว่านี้ แต่ประเทศไทยมีข้อจำกัดในหลายๆด้าน ความร่วมมือที่เกิดขึ้นจะทำให้อำนวยความสะดวกต่อการส่งออกให้ง่ายขึ้น
“เป้าหมายของรัฐบาลก็คือ การขยายตลาดสินค้าเกษตร และยกระดับรายได้ให้พี่น้องเกษตรกรไทย ซึ่งจะส่งผลต่อการยกระดับเศรษฐกิจของประเทศให้ดีขึ้นด้วย ซึ่งสอดคล้องกับนโยบายกระทรวงเกษตรและสหกรณ์ ในการขยายตลาดสินค้าเกษตรในต่างประเทศ โดยในช่วงเดือนธันวาคมนี้ ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ มีกำหนดการเดินทางไปต้อนรับขบวนรถไฟขนส่งสินค้าเกษตร ที่นครเฉิงตู สาธารณรัฐประชาชนจีน”

ที่มา : https://www.thaigov.go.th/news/contents/details/75235