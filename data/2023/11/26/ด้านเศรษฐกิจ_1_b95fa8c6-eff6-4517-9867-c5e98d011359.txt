รัฐบาลไทย-ข่าวทำเนียบรัฐบาล-กระทรวงคมนาคม ร่วมพิธีเปิดงาน สีสันแห่งสายน้ำ มหกรรมลอยกระทง ปี 2566 


วันเสาร์ที่ 25 พฤศจิกายน 2566
กระทรวงคมนาคม ร่วมพิธีเปิดงาน สีสันแห่งสายน้ำ มหกรรมลอยกระทง ปี 2566
....
วันนี้ (25 พฤศจิกายน 2566) เวลา 18.30 น. นายชยธรรม์ พรหมศร ปลัดกระทรวงคมนาคม มอบหมายให้ นางสาวรัชนีพร ธิติทรัพย์ ผู้ตรวจราชการกระทรวงคมนาคม ร่วมพิธีเปิดงาน สีสันแห่งสายน้ำ มหกรรมลอยกระทง ปี 2566 โดยมี นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา เป็นประธาน และมีผู้บริหารกระทรวงการท่องเที่ยวและกีฬา การท่องเที่ยวแห่งประเทศไทย และผู้แทนหน่วยงานต่าง ๆ ร่วมพิธีเปิดงาน ณ คลองผดุงกรุงเกษม (ย่านหัวลำโพง) กรุงเทพฯ
การท่องเที่ยวแห่งประเทศไทย กำหนดจัดงานสีสันแห่งสายน้ำ มหกรรมลอยกระทง ปี 2566 ระหว่างวันที่ 24 - 28 พฤศจิกายน 2566 ณ คลองผดุงกรุงเกษม ย่านหัวลำโพง กรุงเทพฯ เป็นการนำเสนอความสุขและคุณค่าของประเพณีลอยกระทงวิถีไทย สะท้อนความงดงามของวัฒนธรรมไทยกับสายน้ำสู่สากล ภายใต้แนวคิด Moonlight Reflection Loi Krathong Along the Canal สร้างสีสันบนผืนน้ำด้วยแสงสี (Lighting) เติมเต็มค่ำคืนวันเพ็ญ พร้อมนำส่งประสบการณ์ใหม่ Amazing Experience ของประเพณีลอยกระทงที่ใส่ใจสิ่งแวดล้อม ท่องเที่ยวอย่างรับผิดชอบสู่ความยั่งยืน (Sustainable Tourism) รณรงค์ใช้กระทงจากวัสดุธรรมชาติ 1 ครอบครัว 1 กระทง กระตุ้นให้เกิดการเดินทางท่องเที่ยวทั้งชาวไทยและต่างชาติผ่านรูปแบบการท่องเที่ยวเชิงสร้างสรรค์

ที่มา : https://www.thaigov.go.th/news/contents/details/75227