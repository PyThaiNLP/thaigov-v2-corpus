รัฐบาลไทย-ข่าวทำเนียบรัฐบาล-รัฐบาล เตรียมแถลงแก้หนี้ 28 พ.ย.นี้ รองโฆษกฯรัฐบาล “รัดเกล้า” ยืนยันรัฐบาลเอาจริงในการแก้ไขปัญหา ยกเป็นวาระแห่งชาติ


วันอาทิตย์ที่ 26 พฤศจิกายน 2566
26/11/2566
พิมพ์
รัฐบาล เตรียมแถลงแก้หนี้ 28 พ.ย.นี้ รองโฆษกฯรัฐบาล “รัดเกล้า” ยืนยันรัฐบาลเอาจริงในการแก้ไขปัญหา ยกเป็นวาระแห่งชาติ
รัฐบาล เตรียมแถลงแก้หนี้ 28 พ.ย.นี้ รองโฆษกฯรัฐบาล “รัดเกล้า” ยืนยันรัฐบาลเอาจริงในการแก้ไขปัญหา ยกเป็นวาระแห่งชาติ ทำงานร่วมกับหลายหน่วยงานเชื่อสำเร็จได้ ขณะที่ประชาชนขานรับนโยบายนี้ เพื่อความเป็นอยู่ดีขึ้น
วันที่ (26 พ.ย 66) นาง รัดเกล้า  สุวรรณคีรี รองโฆษกประจำสำนักนายกรัฐมนตรี ระบุว่า รัฐบาล ภายใต้การนำนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้ความสำคัญกับการแก้หนี้นอกระบบเป็นวาระแห่งชาติ   โดยนายกรัฐมนตรีเตรียมแถลงเรื่องหนี้นอกระบบ ในวันอังคาร ที่ 28 พ.ย. นี้  ซึ่งจะเป็นการแก้ไขหนี้นอกระบบอย่างบูรณาการ  ส่วนหนี้ในระบบแถลงอีกครั้งในวันที่ 12 ธ.ค.
นาง รัดเกล้า ยังมั่นใจว่าหากนายกรัฐมนตรีได้แถลงให้เห็นถึงแนวทางการแก้ไขปัญหาหนี้ทั้งในระบบ และนอกระบบ  และบูรณาการทำงานร่วมกัน เชื่อว่าการแก้ไขปัญหาให้กับประชาชนจะเกิดผลสำเร็จโดยเร็ว
โดยนอกจากกระทรวงกระทรวงการคลัง ที่ได้ดำเนินการสนับสนุนการแก้ไขปัญหาหนี้นอกระบบอย่างเต็มที่ เพิ่มช่องทางการเข้าถึงแหล่งเงินทุนในระบบให้กับประชาชนรายย่อย ในอัตราดอกเบี้ยที่เป็นธรรมแล้ว  ยังมีการบูรณาการหลายหน่วยงาน เช่น เจ้าหน้าที่ตำรวจ ฝ่ายปกครอง โดยกระทรวงมหาดไทย เปิดรับลงทะเบียนช่วยเหลือลูกหนี้นอกระบบ ที่เว็บไซต์ https://debt.dopa.go.th ตั้งแต่วันที่ 1 ธันวาคม 2566 เป็นต้นไป
“นายกฯ ย้ำเสมอว่า รัฐบาลนี้ทำงานอย่างเต็มที่ในการแก้ไขปัญหา และเข้าใจความลำบากของพี่น้องประชาชนในการลดค่าใช้จ่าย ตนเองจึงมั่นใจว่าการแก้ไขปัญหานี้จะเกิดขึ้นโดยเร็ว อีกทั้งจากการได้ลงพื้นที่สอบถามประชาชน ก็เห็นด้วยและสนับสนุนการแก้หนี้ทั้งระบบ ประชาชนจะได้ไม่ต้องไปจ่ายดอกเบี้ยที่แพงเกิน และทำให้อยู่ดีกินดี ” นางรัดเกล้า กล่าว

ที่มา : https://www.thaigov.go.th/news/contents/details/75234