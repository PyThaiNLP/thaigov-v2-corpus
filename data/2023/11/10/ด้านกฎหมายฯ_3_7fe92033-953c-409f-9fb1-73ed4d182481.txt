รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมเชิงปฎิบัติการขับเคลื่อนการดำเนินงาน ป้องกัน ปราบปราบและแก้ไขยาเสพติด ประจำปีงบประมาณ ๒๕๖๗


วันศุกร์ที่ 10 พฤศจิกายน 2566
10/11/2566
พิมพ์
รัฐมนตรีว่าการกระทรวงยุติธรรม ประชุมเชิงปฎิบัติการขับเคลื่อนการดำเนินงาน ป้องกัน ปราบปราบและแก้ไขยาเสพติด ประจำปีงบประมาณ ๒๕๖๗
รัฐมนตรีว่าการกระทรวงยุติธรรม ประชุมเชิงปฎิบัติการขับเคลื่อนการดำเนินงาน ป้องกัน ปราบปราบและแก้ไขยาเสพติด ประจำปีงบประมาณ ๒๕๖๗
ในวันศุกร์ที่ ๑๐ พฤศจิกายน ๒๕๖๖ เวลา ๑๑.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมเชิงปฎิบัติการขับเคลื่อนการดำเนินงาน ป้องกัน ปราบปราบและแก้ไขยาเสพติด ประจำปีงบประมาณ ๒๕๖๗ โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายเพิ่มพงษ์ เชาวลิต ที่ปรึกษาสำนักงาน ป.ป.ส. พลตำรวจโท ภาณุรัตน์ หลักบุญ ผู้ช่วย ผบ.ตร. รักษาราชการแทน เลขาธิการ ป.ป.ส. พร้อมด้วยคณะผู้บริหาร ข้าราชการ เจ้าหน้าที่สำนักงานคณะกรรมการป้องกันและปราบปรามยาเสพติด และผู้ที่เกี่ยวข้องเข้าร่วมฯ ณ ห้องประชุมสุวิทย์ ศักดานนท์ อาคาร ๓ ชั้น ๕ โรงแรมทีเค พาเลซ แอนด์ คอนเวนชั่น แจ้งวัฒนะ
รัฐมนตรีว่าการกระทรวงยุติธรรม กล่าวว่า​เนื่องจาก ป.ป.ส.เป็นหน่วยงานที่มีความสำคัญในการขับเคลื่อนการแก้ปัญหายาเสพติดตามนโยบายของนายกรัฐมนตรี โดยเฉพาะการเน้นปฏิบัติเร่งด่วนให้เห็นผลภายใน ๑ ปี เพื่อให้ประชาชนมีความเชื่อมั่นว่าปัญหายาเสพติดได้รับการแก้ไขอย่างจริงจัง โดยเฉพาะเรื่องของกฎหมายและกฎเกณฑ์ต่าง ๆ ที่ต้องปรับปรุงให้มีความเท่าทันกับพฤติการณ์ของขบวนการค้ายาเสพติดที่มีการเปลี่ยนแปลงอยู่ตลอด โดยแนวทางที่ได้จากการสัมมนาในครั้งนี้จะนำไปสู่การปฏิบัติให้เห็นผลเป็นรูปธรรมใน ๑๐๐ วันแรก โดยเริ่มตั้งแต่วันที่ ๑ ธันวาคมนี้เป็นต้นไป​ ประกอบด้วย ๓ นโยบาย​ ดังนี้​
๑. การสกัดกั้นยาเสพติดเข้าประเทศไทย โดยจะมีการตั้งศูนย์บัญชาการสกัดกั้นปราบปรามยาเสพติด เพื่อสกัดกั้นและยับยั้งการลำเลียง ยาเสพติดเข้าประเทศรวมถึงการนำเข้าสารตั้งต้นและเคมีภัณฑ์ต่าง ๆ เข้าประเทศไทย โดยได้กำหนดพื้นที่ควบคุมพิเศษใน ๓ จังหวัด ๑๕ อำเภอ ซึ่งจะต้องขอกำลังสนับสนุนจากทั้งตำรวจ ทหาร ผู้นำชุมชนและประชาชนในพื้นที่ร่วมสอดส่องดูแล รวมถึงขอความร่วมมือจากประเทศเพื่อนบ้านในการดูแลยาเสพติดในพื้นที่ชายแดน และต้องดำเนินการให้มีความเข้มข้น มีความเป็นเอกภาพมากยิ่งขึ้น
๒. นำกลุ่มผู้เสพที่มีอาการทางจิตรุนแรงและอาจเป็นอันตรายต่อชุมชนที่มีอยู่ประมาณ ๓๐,๐๐๐ คน​ เข้าบำบัดรักษา ซึ่งต้องสร้างความร่วมมือกับหน่วยงานสาธารณสุขและประชาชนด้วย
และ ๓. ด้านการบริหารจัดการ คือ ใช้ข้อมูลของ ป.ป.ส.​ เพื่อตรวจสอบการบริหารจัดการยาเสพติดซึ่งหากพบว่ามีข้าราชการและเจ้าหน้าที่รัฐเข้าไปมีส่วนเกี่ยวข้องต้องออกมาตรการเพื่อดำเนินคดีอย่างเด็ดขาด รวมถึงบังคับใช้มาตรการยึดทรัพย์สินของผู้กระทำความผิดทั้งในประเทศ​และต่างประเทศ

ที่มา : https://www.thaigov.go.th/news/contents/details/74553