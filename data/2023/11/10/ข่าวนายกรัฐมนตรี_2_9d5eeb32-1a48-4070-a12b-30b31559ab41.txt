รัฐบาลไทย-ข่าวทำเนียบรัฐบาล-นายกฯ หวังให้เทศกาล Thailand Winter Festival และ Colorful Bangkok Winter Festival เป็นหนึ่งในกลไกกระตุ้นเศรษฐกิจ ดึงดูดนักท่องเที่ยวเลือกมาเที่ยวไทยมากยิ่งขึ้น 


วันศุกร์ที่ 10 พฤศจิกายน 2566
10/11/2566
พิมพ์
นายกฯ หวังให้เทศกาล Thailand Winter Festival และ Colorful Bangkok Winter Festival เป็นหนึ่งในกลไกกระตุ้นเศรษฐกิจ ดึงดูดนักท่องเที่ยวเลือกมาเที่ยวไทยมากยิ่งขึ้น
นายกฯ หวังให้เทศกาล Thailand Winter Festival และ Colorful Bangkok Winter Festival เป็นหนึ่งในกลไกกระตุ้นเศรษฐกิจ ดึงดูดนักท่องเที่ยวเลือกมาเที่ยวไทยมากยิ่งขึ้น ย้ำเป้าหมาย ประเทศไทยจะต้องเป็นผู้นำด้าน Festival ของโลก
วันนี้ (10 พฤศจิกายน 2566) เวลา 10.00 น. ณ ตึกสันติไมตรี (หลังนอก) ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการแถลงข่าวและพิธีเปิดงาน “Thailand Winter Festival 2566” โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นายสมศักดิ์ เทพสุทิน รองนายกรัฐมนตรี นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายพิพัฒน์ รัชกิจประการ รัฐมนตรีว่าการกระทรวงแรงงาน นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นายชัชชาติ สิทธิพันธุ์ ผู้ว่าราชการกรุงเทพมหานคร นางสาวแพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ และผู้แทนภาคส่วนต่าง ๆ เข้าร่วม
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวเปิดงานตอนหนึ่งว่า รัฐบาลมีเป้าหมายที่จะทำให้เทศกาล Thailand Winter Festival และ Colorful Bangkok Winter Festival เป็นหนึ่งในกลไกที่จะกระตุ้นเศรษฐกิจ ดึงดูดนักท่องเที่ยวให้เลือกที่จะมาท่องเที่ยวในประเทศไทย ด้วยงานเทศกาลที่มีมากกว่า 3,000 งาน และกว่า 200 งาน ที่จัดขึ้นในกรุงเทพฯ ทั้งหมดมีความหลากหลายทั้งทางศิลปะ อาหาร ดนตรี กีฬา งานแสงสี และงานประจำปี อย่างครบถ้วน Thailand Winter Festival และ Colorful Bangkok Winter Festival เกิดขึ้นจากความร่วมมือของทั้งกระทรวงการท่องเที่ยวและกีฬา การท่องเที่ยวแห่งประเทศไทย กระทรวงวัฒนธรรม กรุงเทพมหานคร และหลายหน่วยงาน รวมถึงภาคเอกชน ภายใต้การทำงานร่วมกันในคณะกรรมการยุทธศาสตร์ซอฟต์พาวเวอร์แห่งชาติ เป็นผลจากการทำงานแบบบูรณาการอย่างแท้จริง
นายกรัฐมนตรีกล่าวว่า รัฐบาลตั้งเป้าหมายว่าประเทศไทยจะต้องเป็นผู้นำในด้าน Festival ของโลก คณะกรรมการยุทธศาสตร์ซอฟต์พาวเวอร์แห่งชาติได้เริ่มผลักดัน แก้กฎหมายที่เป็นอุปสรรค วางรากฐานการเติบโตของอุตสาหกรรม รวมไปถึงสร้างเครือข่ายเชื่อมโยงองค์ความรู้ ให้ประเทศไทยพร้อมสำหรับการเป็น Festival Country ในอนาคต ตนเองเชื่อว่าประเทศไทยยังมีศักยภาพในการท่องเที่ยวอีกมาก เพราะยังมีนโยบายอื่นที่จะสนับสนุน และจะมีการยกระดับโครงสร้างพื้นฐาน เช่น สนามบินที่กำลังจะเกิดขึ้นที่อันดามัน และนโยบายเรื่องวีซ่าฟรีที่กำลังดำเนินการอยู่อย่างต่อเนื่อง
“การสร้างพลังอำนาจในการดึงดูด การสร้างวัฒนธรรม สินค้า คุณค่าทางการเมืองให้เกิด Soft Power ไม่มีทางลัด ไม่มีสูตรสำเร็จ ไม่มีทางง่าย ต้องใช้เวลา กว่าที่เราจะสร้าง Ecosystem ให้แข็งแรงต่อทุกอุตสาหกรรม แต่ถ้าไม่เริ่มต้น จะไม่มีทางเกิดขึ้น ซึ่งรัฐบาลได้เริ่มต้นอย่างจริงจังครับ เราระดมทุกกระทรวงที่เกี่ยวข้อง ภาคเอกชนที่อยู่ในอุตสาหกรรมมานั่งวางแผนเพื่อพัฒนาซอฟต์พาวเวอร์ไปด้วยกัน วันนี้เป็นจุดเริ่มต้นของมิติใหม่ที่จะเปิดโอกาส เปิดพื้นที่ เปิดความฝันของคนไทยอีกมาก เราพร้อมแล้วครับที่จะเป็นผู้นำสร้าง Soft Power สร้างประเทศไทยให้มีพลังทางเศรษฐกิจเพิ่มขึ้น” นายกรัฐมนตรีย้ำ
สำหรับการจัดงาน Thailand Winter Festival มีเป้าหมายเพื่อยกระดับกิจกรรมงานเทศกาลประเพณีไทย (Festival) จากระดับประเทศสู่ระดับโลก และเพื่อกระตุ้นให้เกิดการเดินทางท่องเที่ยวของทั้งชาวไทยและต่างชาติ ตามนโยบายการขับเคลื่อน Soft Power ของประเทศไทยด้วยทุนทางวัฒนธรรม และแนวคิดเศรษฐกิจสร้างสรรค์ ช่วยส่งเสริมให้เกิดความเชื่อมั่นและกระตุ้นการเดินทางท่องเที่ยวของนักท่องเที่ยวคุณภาพ รวมถึงพัฒนาศักยภาพและเพิ่มขีดความสามารถการแข่งขันในตลาดโลก พร้อมผลักดันไปสู่เป้าหมายภาพรวมอุตสาหกรรมท่องเที่ยวไทย ตามที่ตั้งไว้ของปี 2566 และส่งผลต่อเนื่องถึงปี 2567 ประกอบด้วย งานเทศกาลฤดูหนาว ในช่วงเดือนตุลาคมถึงเดือนธันวาคม 2566 มีการจัดงานเทศกาลในจังหวัดต่าง ๆ ทั่วประเทศ 3,000 กิจกรรม ดังนี้ 1) งานเฟสติวัลของไทยทั้ง 5 ภาคทั่วประเทศไทย มากกว่า 2,800 กิจกรรม เช่น ภาคเหนือ การแข่งขัน Doi Inthanon Thailand วันที่ 7 – 10  ธันวาคม 2566 ภาคกลาง ประเพณีตักบาตรกลางน้ำ เดือนพฤศจิกายน 2566 จังหวัดสุพรรณบุรี ภาคตะวันออกเฉียงเหนือ งานมหัศจรรย์งานช้างสุรินทร์ วันที่ 16 – 27 พฤศจิกายน 2566 จังหวัดสุรินทร์ ภาคตะวันออก งานนมัสการหลวงพ่อโสธรและงานประเพณีแห่หลวงพ่อ วันที่ 24 พฤศจิกายน – 5 ธันวาคม 2566 จังหวัดฉะเชิงเทรา และภาคใต้ งาน Full Moon Party ณ เกาะพะงัน จังหวัดสุราษฎร์ธานี  2) Colorful Bangkok Winter Festival เป็นการจัดกิจกรรมจากหน่วยงานภาครัฐและเอกชน ซึ่งจะจัดขึ้นในพื้นที่กรุงเทพมหานคร จำนวน 200 กิจกรรม เป็นการนำเสนอวิถีชีวิตและเอกลักษณ์ของเมืองผ่านการท่องเที่ยวเชิงสร้างสรรค์ เช่น งานลอยกระทง งานแสงสี งานดนตรี งานศิลปะ และงานเคาท์ดาวน์

ที่มา : https://www.thaigov.go.th/news/contents/details/74511