รัฐบาลไทย-ข่าวทำเนียบรัฐบาล-ปลัดณัฐพล เปิดงานสัมมนา Delta Future Industry Summit ประจำปี 2566 ย้ำภาคอุตสาหกรรมใส่ใจสิ่งแวดล้อม มุ่งสู่สังคมคาร์บอนสุทธิเป็นศูนย์


วันศุกร์ที่ 10 พฤศจิกายน 2566
10/11/2566
พิมพ์
ปลัดณัฐพล เปิดงานสัมมนา Delta Future Industry Summit ประจำปี 2566 ย้ำภาคอุตสาหกรรมใส่ใจสิ่งแวดล้อม มุ่งสู่สังคมคาร์บอนสุทธิเป็นศูนย์
ปลัดณัฐพล เปิดงานสัมมนา Delta Future Industry Summit ประจำปี 2566 ย้ำภาคอุตสาหกรรมใส่ใจสิ่งแวดล้อม มุ่งสู่สังคมคาร์บอนสุทธิเป็นศูนย์
วันที่ 3 พฤศจิกายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานกล่าวเปิดงานสัมมนา Delta Future Industry Summit ประจำปี 2566 สุดยอดอุตสาหกรรมแห่งอนาคตของเดลต้า โดยมี ดร.พลาวุธ วงศ์วิวัฒน์ ผู้อำนวยการกองยุทธศาสตร์และแผนงาน เข้าร่วม ทั้งนี้นายแจ็คกี้ จาง ประธาน บริษัท เดลต้าอิเล็คทรอนิกส์ (ประเทศไทย) จำกัด (มหาชน) ให้การต้อนรับ ณ โรงแรม แกรนด์ เซนเตอร์ พอยต์ เทอมินอล 21 กรุงเทพฯ
ปลัดกระทรวงอุตสาหกรรม กล่าวว่า ตามที่สหประชาชาติประกาศการเริ่มเข้าสู่ยุคโลกเดือด ทำให้การเปลี่ยนแปลงสภาพภูมิอากาศโลกกลายมาเป็นเรื่องเร่งด่วนที่ต้องให้ความสนใจ เนื่องจากผลกระทบของการเปลี่ยนแปลงสภาพภูมิอากาศมีความชัดเจนมากขึ้น
กระทรวงอุตสาหกรรม (อก.) ตระหนักถึงความสำคัญในเรื่องสิ่งแวดล้อม จึงส่งเสริมให้เกิดการเปลี่ยนแปลงภาคอุตสาหกรรมอย่างเร่งด่วน ให้ภาคอุตสาหกรรมลดการปล่อยก๊าซเรือนกระจก และมุ่งสู่การปล่อยคาร์บอนสุทธิเป็นศูนย์ภายในปี พ.ศ. 2565 เพื่อให้อุตสาหกรรมอยู่ร่วมกับชุมชนได้อย่างยั่งยืน และ อก. ยังเร่งผลักดันให้ภาคอุตสาหกรรมเข้าสู่สังคมคาร์บอนต่ำ โดยการเพิ่มประสิทธิภาพการใช้พลังงาน และหันมาใช้พลังงานทดแทน ส่งเสริมการใช้รถยนต์ไฟฟ้าในประเทศให้เพิ่มขึ้น ตามนโยบาย 30@30 คือการตั้งเป้าผลิตรถยนต์ที่ปล่อยมลพิษเป็นศูนย์ ให้ได้อย่างน้อย 30% ของการผลิตยานยนต์ทั้งหมดในปี ค.ศ. 2030 หรือ พ.ศ.2573 และการเตรียมปฏิบัติตามมาตรฐานการปล่อยก๊าซเรือนกระจกภาคบังคับของยูโร 5 และยูโร 6 ในอนาคต
และหนึ่งในโครงการที่ อก. ดำเนินการเพื่อสิ่งแวดล้อมคือ การมอบรางวัลอุตสาหกรรมสีเขียวหรือ GI ให้กับผู้ประกอบกิจการที่เป็นมิตรกับสิ่งแวดล้อมและความรับผิดชอบต่อสังคม ที่ถือเป็นการมีส่วนร่วมของภาคเอกชนในการร่วมเปลี่ยนแปลงการผลิตและธุรกิจเข้าสู่กระบวนการที่เป็นมิตรต่อสิ่งแวดล้อมมากขึ้น ซึ่งเดลต้าก็ได้รับรางวัล GI เมื่อปี 2560 อก. ขอแสดงความชื่นชมเดลต้า ที่มุ่งมั่นดำเนินงานอย่างเป็นมิตรต่อสิ่งแวดล้อม และเป็นส่วนร่วมในการผลักดันสนับสนุนประเทศไทยในการบรรลุเป้าหมายการลดการปล่อยก๊าซเรือนกระจกในอนาคต

ที่มา : https://www.thaigov.go.th/news/contents/details/74542