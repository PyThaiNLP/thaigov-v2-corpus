รัฐบาลไทย-ข่าวทำเนียบรัฐบาล-กระทรวงวัฒนธรรมรวมใจชาวราชบุรี ฟื้นตลาดน้ำเรือนไม้โบราณ ๑๕๐ ปี “ตลาดน้ำเหล่าตั๊กลัก" 


วันศุกร์ที่ 10 พฤศจิกายน 2566
10/11/2566
พิมพ์
กระทรวงวัฒนธรรมรวมใจชาวราชบุรี ฟื้นตลาดน้ำเรือนไม้โบราณ ๑๕๐ ปี “ตลาดน้ำเหล่าตั๊กลัก"
กระทรวงวัฒนธรรมรวมใจชาวราชบุรี ฟื้นตลาดน้ำเรือนไม้โบราณ ๑๕๐ ปี “ตลาดน้ำเหล่าตั๊กลัก" สัมผัสวิถีวัฒนธรรมพี่น้องชาวไทยเชื้อสายจีน พร้อมดันตลาดน้ำเป็น Soft Power หนุนท่องเที่ยวเชิงสร้างสรรค์และวัฒนธรรม กระตุ้นเศรษฐกิจ สร้างรายได้ชุมชน
กระทรวงวัฒนธรรมรวมใจชาวราชบุรี ฟื้นตลาดน้ำเรือนไม้โบราณ ๑๕๐ ปี “ตลาดน้ำเหล่าตั๊กลัก” สัมผัสวิถีวัฒนธรรมพี่น้องชาวไทยเชื้อสายจีน พร้อมดันตลาดน้ำเป็น Soft Power หนุนท่องเที่ยวเชิงสร้างสรรค์และวัฒนธรรม กระตุ้นเศรษฐกิจ สร้างรายได้ชุมชน
วันที่ ๒๔ กันยายน ๒๕๖๖ เวลา ๑๔.๐๐ น. นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม เป็นประธานพิธีเปิดตัว ๑๐ ตลาดบก ๖ ตลาดน้ำ สืบสานวัฒนธรรมไทย ประจำปีงบประมาณ พ.ศ. ๒๕๖๖ “ตลาดน้ำเหล่าตั๊กลัก” โดยมี นางโชติกา อัครกิจโสภากุล รองปลัดกระทรวงวัฒนธรรม นางวริษฐา สงวนเสริมศรี รองผู้ว่าราชการจังหวัดราชบุรี นางโสภา  สุนทโรดม ประธานวิสาหกิจชุมชนตลาดน้ำเหล่าตั๊กลัก นางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม นางสุภัทร กิจเวช ผู้ช่วยปลัดกระทรวงวัฒนธรรม ผู้บริหารกระทรวงวัฒนธรรม วัฒนธรรมจังหวัดในพื้นที่ภาคกลาง หัวหน้าส่วนราชการ ผู้นำชุมชนฯ ผู้ขับเคลื่อนตลาดน้ำเหล่าตั๊กลัก เครือข่ายทางวัฒนธรรม แขกผู้มีเกียรติ นักท่องเที่ยว ประชาชนและสื่อมวลชนเข้าร่วม ณ ตลาดน้ำเหล่าตั๊กลัก ตำบลดำเนินสะดวก อำเภอดำเนินสะดวก จังหวัดราชบุรี
โดยมีกิจกรรมประกอบด้วย การแสดงศิลปวัฒนธรรม การแสดงคณะสิงโต ดนตรีจีน การแสดงกวนอิมพันมือ พิธีมอบเกียรติบัตรให้แก่ผู้สนับสนุนการขับเคลื่อนตลาดน้ำฯ เยี่ยมชมการสาธิตภูมิปัญญาทางวัฒนธรรม ผลิตภัณฑ์ทางวัฒนธรรม (CPOT/CCPOT) และเยี่ยมชมตลาดน้ำเหล่าตั๊กลัก
ทั้งนี้ “ตลาดน้ำเหล่าตั๊กลัก” จังหวัดราชบุรี เป็นตลาดที่มีตำนานเล่าขานมายาวนาน คำว่า เหล่าตั๊กลัก แปลว่า ตลาดเก่า ซึ่งตั้งอยู่บริเวณปากคลองลัดพลี ติดกับคลองดำเนินสะดวก เป็นตลาดที่เกษตรกรนำสินค้าเกษตรมาค้าขายทางเรือตามลำคลอง ทัศนียภาพสองฝั่งคลองเป็นเรือนไม้แถวริมน้ำแบบโบราณ นักท่องเที่ยวนิยมล่องเรือชมวิถีชีวิตของชาวสวน ศาสนสถาน บ้านเก่าในอดีต และสัมผัสกับวัฒนธรรมของชาวไทยเชื้อสายจีน มีอาหารยอดนิยมที่ต้องไปชิม ขอแนะนำเมนูข้าวแห้งทรงเครื่อง ข้าวต้มแบบฉบับชาวจีน เกี้ยมอี๋น้ำใส ก๋วยเตี๋ยวหมูต้มยำมะนาวสด ผัดไทย ทอดมันหัวปลี หมูสะเต๊ะ ไอศกรีมมะพร้าวน้ำหอม และกาแฟโบราณ ของฝากที่เป็นของรับประทานและของที่ระลึก เช่น ส้มโอพันธุ์ขาวใหญ่ องุ่น มะม่วง กล้วย น้ำตาลมะพร้าว มะพร้าวกะทิ ซีอิ๊วตราเสือ เสื้อยืด ตู้ไม้สักจิ๋วโบราณ และบ้านไม้จำลอง เปิดบริการในวันศุกร์ เสาร์ อาทิตย์ และวันหยุดนักขัตฤกษ์ เวลา ๐๘.๐๐ - ๑๔.๐๐ น.

ที่มา : https://www.thaigov.go.th/news/contents/details/74502