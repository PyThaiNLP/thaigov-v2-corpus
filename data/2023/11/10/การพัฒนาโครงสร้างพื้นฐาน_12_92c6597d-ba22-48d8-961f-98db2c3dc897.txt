รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมยินดีเปิดโรงงานประกอบแบตเตอรี่ และการผลิตแบตเตอรี่ลูกแรกในประเทศ ภายใต้แบรนด์ MG สอดคล้องกับเป้าหมายของประเทศสู่การเป็นศูนย์กลางการผลิตยานยนต์แห่งอนาคต


วันศุกร์ที่ 10 พฤศจิกายน 2566
10/11/2566
พิมพ์
ปลัดฯ ณัฐพล ร่วมยินดีเปิดโรงงานประกอบแบตเตอรี่ และการผลิตแบตเตอรี่ลูกแรกในประเทศ ภายใต้แบรนด์ MG สอดคล้องกับเป้าหมายของประเทศสู่การเป็นศูนย์กลางการผลิตยานยนต์แห่งอนาคต
ปลัดฯ ณัฐพล ร่วมยินดีเปิดโรงงานประกอบแบตเตอรี่ และการผลิตแบตเตอรี่ลูกแรกในประเทศ ภายใต้แบรนด์ MG สอดคล้องกับเป้าหมายของประเทศสู่การเป็นศูนย์กลางการผลิตยานยนต์แห่งอนาคต
จังหวัดชลบุรี : วันนี้ (31 ตุลาคม 2566) ดร. ณัฐพล รังสิตพล ปลัดกระทรวงอุตสาหกรรม ร่วมพิธีเฉลิมฉลองการเปิดโรงงานประกอบแบตเตอรี่ของบริษัท ฮาสโก้-ซีพี จำกัด และการผลิตแบตเตอรี่ลูกแรกในประเทศ ภายใต้แบรนด์ MG ของบริษัท เอสเอไอซี มอเตอร์-ซีพี จำกัด อำเภอบ้านบึง จังหวัดชลบุรี โดยมีนายธนากร เสรีบุรี รองประธานกรรมการอาวุโส เครือเจริญโภคภัณฑ์ ประธานกรรมการ บริษัท อี.ซี.ไอ.กรุ๊ป จำกัด นายเผิง เจี้ยน ประธานบริษัท ฮาสโก้-ซีพี จำกัด นายจ้าว เฟิง กรรมการผู้จัดการ บริษัท เอสเอไอซี มอเตอร์ – ซีพี จำกัด ร่วมพิธี และมีนางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี (อสจ.ชลบุรี) ร่วมให้การต้อนรับ ณ บริษัท เอสเอไอซี มอเตอร์-ซีพี จำกัด จังหวัดชลบุรี
ปลัดกระทรวงอุตสาหกรรม กล่าวว่า การที่บริษัท MG ร่วมกับบริษัทฮาสโก้-ซีพี ลงทุนสร้างโรงงานประกอบแบตเตอรี่รถยนต์ไฟฟ้าในประเทศ เพื่อซับพลายให้กับรถยนต์ไฟฟ้าภายใต้แบรนด์ MG นับว่าเป็นอีกหนึ่ง Milestone ที่สำคัญของวงการยานยนต์ไฟฟ้าในประเทศไทย ซึ่งสอดคล้องกับเป้าหมายของประเทศไทยในการเปลี่ยนผ่านไปสู่การใช้พลังงานสะอาดและมุ่งสู่การเป็นศูนย์กลางการผลิตยานยนต์แห่งอนาคต โดยประเทศไทยตั้งเป้าหมายเพื่อไปสู่ความเป็นกลางทางคาร์บอน หรือ Carbon Neutrality ภายในปี พ.ศ. 2593 ซึ่งที่ผ่านมา รัฐบาล โดยหน่วยงานต่าง ๆ รวมถึงกระทรวงอุตสาหกรรมได้ร่วมผลักดันนโยบายเพื่อลดก๊าซเรือนกระจกและมลพิษ PM 2.5 อย่างจริงจัง และหนึ่งในการขับเคลื่อนสำคัญคือการมุ่งเน้นการส่งเสริมอุตสาหกรรมยานยนต์ไฟฟ้า ทั้งในส่วนของการสนับสนุนการผลิตแก่ผู้ประกอบการและการส่งเสริมการใช้ ส่งผลให้ความต้องการรถไฟฟ้าสูงขึ้นอย่างมีนัยสำคัญ เช่น มาตรการ EV3 และขณะนี้ภาครัฐอยู่ระหว่างการผลักดันมาตรการ EV3.5 เพื่อส่งเสริมให้เกิดการลงทุนในอุตสาหกรรมยานยนต์ไฟฟ้าอย่างต่อเนื่องต่อไป มาตรการเหล่านี้มีส่วนทำให้เกิดความต้องการใช้ชิ้นส่วนยานยนต์ไฟฟ้าที่ผลิตในประเทศ โดยเฉพาะแบตเตอรี่ ซึ่งส่วนสำคัญของ Supply Chain การผลิตรถยนต์ไฟฟ้า
สำหรับวงการยานยนต์ไฟฟ้าในประเทศไทยนั้น บริษัท เอสเอไอซี มอเตอร์-ซีพี จำกัด และแบรนด์ เอ็มจี ถือว่าเป็นผู้บุกเบิกสำคัญที่มีบทบาทในการขับเคลื่อนอุตสาหกรรมยานยนต์ไฟฟ้าในประเทศไทย ทั้งในด้านการพัฒนาเทคโนโลยีและส่งเสริมตลาดรถยนต์ไฟฟ้า ส่งผลให้มีการใช้งานรถยนต์ไฟฟ้าแพร่หลายทั่วประเทศ ก่อให้เกิดการจ้างงาน ตลอดจนร่วมเสริมสร้างโครงสร้างพื้นฐานและ Eco System ของรถยนต์ไฟฟ้าในประเทศ และการที่บริษัท ฮาสโก้-ซีพี จำกัด และบริษัท เอสเอไอซี มอเตอร์-ซีพี จำกัด ได้สร้างฐานการผลิตรถยนต์ไฟฟ้าในประเทศไทยนั้น นอกจากจะเป็นโอกาสในการสร้างอาชีพให้กับคนไทยแล้ว ยังสนับสนุนให้เกิดการพัฒนาบุคลากร การพัฒนาเทคโนโลยี และสร้างความเข้มแข็งให้กับห่วงโซ่อุปทานยานยนต์ไฟฟ้าของประเทศไทยอีกด้วย การเปิดโรงงานประกอบแบตเตอรี่ และการผลิตแบตเตอรี่ลูกแรกภายใต้แบรนด์ MG ที่เกิดขึ้นจะสะท้อนศักยภาพและความพร้อมของไทยในการเป็นฐานการผลิตสำคัญของอุตสาหกรรมยานยนต์ไฟฟ้าทั้งในระดับภูมิภาคและระดับโลก และเป็นอีกหนึ่งกลไกในการขับเคลื่อนประเทศไทยให้บรรลุเป้าหมายการผลิตรถยนต์ที่ปล่อยมลพิษเป็นศูนย์ให้ได้อย่างน้อย 30% ของการผลิตยานยนต์ทั้งหมดในปี ค.ศ. 2030 หรือ เป้าหมาย 30@30 ตามเป้าหมายของรัฐบาล

ที่มา : https://www.thaigov.go.th/news/contents/details/74541