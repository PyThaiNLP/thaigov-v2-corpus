รัฐบาลไทย-ข่าวทำเนียบรัฐบาล-รมว.ยุติธรรม มอบเงินเยียวยาประชาชนที่ตกเป็นแพะในคดีอาญา รวม ๓ ราย เป็นเงินทั้งสิ้น ๒,๐๙๒,๐๔๙บาท


วันศุกร์ที่ 10 พฤศจิกายน 2566
10/11/2566
พิมพ์
รมว.ยุติธรรม มอบเงินเยียวยาประชาชนที่ตกเป็นแพะในคดีอาญา รวม ๓ ราย เป็นเงินทั้งสิ้น ๒,๐๙๒,๐๔๙บาท
รมว.ยุติธรรม มอบเงินเยียวยาประชาชนที่ตกเป็นแพะในคดีอาญา รวม ๓ ราย เป็นเงินทั้งสิ้น ๒,๐๙๒,๐๔๙บาท
ในวันศุกร์ที่ ๑๐ พฤศจิกายน ๒๕๖๖ เวลา ๑๐.๐๐ น. ณ ศูนย์ยุติธรรมสร้างสุข (ศูนย์บริการร่วมกระทรวงยุติธรรม) ชั้น ๑ อาคารกระทรวงยุติธรรม พันตำรวจเอกทวี สอดส่อง รัฐมนตรีว่าการกระทรวงยุติธรรม เป็นประธานในพิธีมอบเงินช่วยเหลือเยียวยาแก่จำเลย (แพะ) ในคดีอาญา ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ (และที่แก้ไขเพิ่มเติม (ฉบับที่ ๒) พ.ศ.๒๕๕๙) โดยมี นางสาวเอมอร เสียงใหญ่ ผู้ตรวจราชการกระทรวงยุติธรรม พร้อมด้วย นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นางสุจิตรา แก้วไกร รองอธิบดีกรมคุ้มครองสิทธิและเสรีภาพ คณะผู้บริหาร ข้าราชการ เจ้าหน้าที่ที่เกี่ยวข้อง และแพะในคดีอาญา เข้าร่วม
สำหรับจำเลย (แพะ) ในคดีอาญา ที่ได้รับการช่วยเหลือ มีจำนวน ๓ ราย ดังนี้
๑. กรณีตกเป็นแพะ ความผิดต่อพระราชบัญญัติการฟอกเงิน คดีถึงที่สุดที่ศาลอุทธรณ์ ระยะเวลาถูกคุมขัง ๑,๓๘๐ วัน โดยคณะกรรมการฯ พิจารณาให้ความช่วยเหลือ (๑) ค่าทดแทนการถูกคุมขัง เป็นเงิน ๕๗๓,๖๐๐ บาท (๒) ค่าขาดประโยชน์ทำมาหาได้ระหว่างถูกดำเนินคดี เป็นเงิน ๔๒๕,๒๗๕ บาท และ (๓) ค่าทนายความ ๗๕,๐๐๐ บาท รวมเป็นเงินทั้งสิ้น ๑,๐๗๓,๘๗๕ บาท
๒. กรณีตกเป็นแพะคดีความผิดฐานฉ้อโกงและพ.ร.บ.คอมพิวเตอร์ คดีถึงที่สุดที่ศาลชั้นต้น ระยะเวลาถูกคุมขัง ๓๓๖ วัน โดยคณะกรรมการฯ พิจารณาให้ความช่วยเหลือ (๑) ค่าทดแทนการถูกคุมขัง เป็นเงิน ๑๖๘,๐๐๐ บาท และ (๒) ค่าขาดประโยชน์ทำมาหาได้ระหว่างถูกดำเนินคดี เป็นเงิน ๑๑๓,๗๖๘ บาท รวมเป็นเงินทั้งสิ้น ๒๘๑,๗๖๘ บาท
๓. กรณีตกเป็นแพะคดีความผิดต่อชีวิต ฯลฯ คดีถึงที่สุดที่ศาลชั้นต้น ระยะเวลาถูกคุมขัง ๘๒๖ วัน โดยคณะกรรมการฯ พิจารณาให้ความช่วยเหลือ (๑) ค่าทดแทนการถูกคุมขัง เป็นเงิน ๔๑๓,๐๐๐ บาท (๒) ค่าขาดประโยชน์ทำมาหาได้ระหว่างถูกดำเนินคดี เป็นเงิน ๒๗๓,๔๐๖ บาท และ (๓) ค่าทนายความ ๕๐,๐๐๐ บาท รวมเป็นเงินทั้งสิ้น ๗๓๖,๔๐๖ บาท

ที่มา : https://www.thaigov.go.th/news/contents/details/74540