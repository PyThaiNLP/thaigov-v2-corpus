รัฐบาลไทย-ข่าวทำเนียบรัฐบาล-รมว.พิมพ์ภัทรา หารือ บ.โฟตอน ซีพี มอเตอร์ เล็งแนวทางสนับสนุนรถบรรทุกไฟฟ้าในไทย


วันศุกร์ที่ 10 พฤศจิกายน 2566
10/11/2566
พิมพ์
รมว.พิมพ์ภัทรา หารือ บ.โฟตอน ซีพี มอเตอร์ เล็งแนวทางสนับสนุนรถบรรทุกไฟฟ้าในไทย
รมว.พิมพ์ภัทรา หารือ บ.โฟตอน ซีพี มอเตอร์ เล็งแนวทางสนับสนุนรถบรรทุกไฟฟ้าในไทย
31 ตุลาคม 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้ นายนพดล เจียรวนนท์ รองประธานกรรมการ กลุ่มธุรกิจยานยนต์และอุตสาหกรรม (จีน) เครือเจริญโภคภัณฑ์ บริษัท โฟตอน ซีพี มอเตอร์ จำกัด และคณะ เข้าพบเพื่อหารือเกี่ยวกับการลงทุนตั้งฐานการผลิตรถยนต์เชิงพาณิชย์ รวมถึงการสนับสนุนอุตสาหกรรมยานยนต์ไฟฟ้าในประเทศไทย โดยมีนายณัฐพล รังสิตพล ปลัดกระทรวงอุตสาหกรรม นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม และผู้บริหารกระทรวงอุตสาหกรรม เข้าร่วม ณ ห้องรับรอง 2 ชั้น 2 อาคารสำนักงานปลัดกระทรวงอุตสาหกรรม
รัฐมนตรีฯ พิมพ์ภัทรา กล่าวว่า การที่บริษัทฯผู้ผลิตยานยนต์ไฟฟ้ารายใหญ่จากประเทศจีน มาตั้งฐานการผลิตในประเทศไทย แสดงให้เห็นถึงความพร้อมในการเติบโตของอุตสาหกรรมนี้ในไทย ซึ่งอุตสาหกรรมยานยนต์ไฟฟ้าส่งผลดีในการลดใช้พลังงาน ลดค่าเชื้อเพลิง ลดค่าใช้จ่ายในการบำรุงรักษาระยะสั้น แต่การใช้รถยนต์ไฟฟ้าประเภทรถบรรทุกยังคงมีประเด็นที่จะต้องทำการหารือกับผู้เกี่ยวข้องเพิ่มเติมเพื่อแก้ไข ได้แก่ การกำหนดระยะเวลาวิ่งของรถบรรทุก ทำให้การเดินทางระยะไกลยังไม่สะดวก และการคำนวณน้ำหนักของตัวรถ โดยรถยนต์ไฟฟ้ามีแบตเตอรี่ที่มีน้ำหนักมาก ทำให้น้ำหนักเกินกว่ารถปกติอีก 500 กิโลกรัม ซึ่งส่งผลต่อการบรรทุกสินค้าได้ โดยต้องหาแนวทางในการสนับสนุนการลดค่าบำรุงรักษาลงเพื่อจูงใจผู้ใช้รถมากขึ้น
ทั้งนี้ บริษัท โฟตอน ซีพี มอเตอร์ จำกัด เป็นผู้ประกอบกิจการโรงงานอุตสาหกรรมยานยนต์ผลิตรถบรรทุกและรถบัส ซึ่งกำลังสร้างฐานการผลิตในประเทศไทย ตั้งอยู่ที่ อ.บางปะกง จ.ฉะเชิงเทรา โดยทำการจำหน่ายทั้งยานยนต์เครื่องสันดาปภายในและยานยนต์ไฟฟ้า

ที่มา : https://www.thaigov.go.th/news/contents/details/74539