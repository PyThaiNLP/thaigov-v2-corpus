รัฐบาลไทย-ข่าวทำเนียบรัฐบาล-รมว.ยุติธรรม ประชุมแม่ทัพภาคที่ ๒ ดีเอสไอ และ ป.ป.ส. ผนึกกำลังแก้ไขปัญหายาเสพติดตามนโยบายรัฐบาล โจทย์ใหญ่หวังผลสำเร็จภายใน ๑ ปี เห็นผลเป็นรูปธรรม


วันศุกร์ที่ 10 พฤศจิกายน 2566
10/11/2566
พิมพ์
รมว.ยุติธรรม ประชุมแม่ทัพภาคที่ ๒ ดีเอสไอ และ ป.ป.ส. ผนึกกำลังแก้ไขปัญหายาเสพติดตามนโยบายรัฐบาล โจทย์ใหญ่หวังผลสำเร็จภายใน ๑ ปี เห็นผลเป็นรูปธรรม
รมว.ยุติธรรม ประชุมแม่ทัพภาคที่ ๒ ดีเอสไอ และ ป.ป.ส. ผนึกกำลังแก้ไขปัญหายาเสพติดตามนโยบายรัฐบาล โจทย์ใหญ่หวังผลสำเร็จภายใน ๑ ปี เห็นผลเป็นรูปธรรม
ในวันพุธที่ ๑๘ ตุลาคม ๒๕๖๖ เวลา ๑๑.๑๕ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ประชุมหารือเรื่องแนวทางแก้ไขปัญหายาเสพติดตามนโยบายของรัฐบาล ร่วมกับ พลโท อดุลย์ บุญธรรมเจริญ แม่ทัพภาคที่ ๒​ โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม​ พันตำรวจตรี ยุทธนา แพรดำ รองอธิบดีกรมสอบสวนคดีพิเศษ นายธนากร คัยนันท์ รองเลขาธิการ ป.ป.ส.​ พร้อมด้วยเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงยุติธรรม ๑๐ - ๐๖ อาคารกระทรวงยุติธรรม กรุงเทพมหานคร
ทั้งนี้ ที่ประชุมได้หารือและแลกเปลี่ยนความคิดเห็นถึงกรอบแนวคิด สภาพปัญหาและแนวทางแก้ไขปัญหายาเสพติด​ตามนโยบายของรัฐบาล โดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้ประกาศแก้ไขปัญหายาเสพติดเป็นวาระแห่งชาติ พร้อมย้ำให้ทุกหน่วยงานต้องร่วมมือแก้ไขปัญหา บังคับใช้กฎหมายยาเสพติดอย่างจริงจังและมีประสิทธิภาพ
โอกาสนี้ รัฐมนตรีว่าการกระทรวงยุติธรรม กล่าวว่า ปัญหายาเสพติดมีพลวัตแห่งการเปลี่ยนแปลง
ส่งผลกระทบต่อเศรษฐกิจ และการพัฒนาประเทศไปสู่ความเจริญ​ สิ่งสำคัญพบว่ายาเสพติดมาจากต่างประเทศ สิ่งที่ต้องทำ คือ ต้องปรับรูปแบบในการแก้ปัญหาเพื่อปกป้องและวางแนวทางในการที่จะไม่ให้ยาเสพติดเข้ามาในประเทศได้​ ยาเสพติดกับสันติสุขจะคู่ขนาน​ สังคมที่มีสันติสุขจะไม่มีปัญหายาเสพติด แต่สังคมที่เต็มไปด้วยยาเสพติดจะหาสันติสุขไม่ได้
ดังนั้น เราต้องช่วยกันเพื่อให้สถานการณ์ปัญหายาเสพติดดีขึ้น​ เป้าหมาย คือ การสกัดกั้นยาเสพติด ด้วยรูปแบบและวิธีการใหม่ โดยมีโจทย์ใหญ่หวังผลสำเร็จภายใน ๑ ปี ที่ต้องเห็นผลการแก้ไขปัญหายาเสพติดอย่างเป็นรูปธรรม เพราะปัญหายาเสพติดเป็นปัญหาร่วมกันของคนทั้งประเทศ เป็นวาระเพื่อชาติและเพื่ออนาคตของประเทศไทย

ที่มา : https://www.thaigov.go.th/news/contents/details/74488