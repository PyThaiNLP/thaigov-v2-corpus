รัฐบาลไทย-ข่าวทำเนียบรัฐบาล-กระทรวงยุติธรรม ให้การต้อนรับคณะกรรมการว่าด้วยสิทธิเด็กแห่งสหประชาชาติฯ เพื่อหารือข้อราชการร่วมกัน 


วันศุกร์ที่ 10 พฤศจิกายน 2566
10/11/2566
พิมพ์
กระทรวงยุติธรรม ให้การต้อนรับคณะกรรมการว่าด้วยสิทธิเด็กแห่งสหประชาชาติฯ เพื่อหารือข้อราชการร่วมกัน
กระทรวงยุติธรรม ให้การต้อนรับคณะกรรมการว่าด้วยสิทธิเด็กแห่งสหประชาชาติฯ เพื่อหารือข้อราชการร่วมกัน
ในวันศุกร์ที่ ๑๐ พฤศจิกายน ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้ให้การต้อนรับ นางสาวแอน สเกลตัน (Ms. Ann Skelton) ประธานของคณะกรรมการว่าด้วยสิทธิเด็กแห่งสหประชาชาติ (Chairperson of the Committee on the Rights of the Child) และรองประธาน นางสาว โซปิโอ คีลาด (Ms. Sopio Kiladze) ร่วมด้วยคณะผู้แทนจากองค์การยูนิเซฟ (UNICEF) ประจำภูมิภาคเอเชียตะวันออกและแปซิฟิก และประจำประเทศไทย ณ ห้องรับรองกระทรวงยุติธรรม ชั้น ๑๑
ในการนี้ รัฐมนตรีว่าการกระทรวงยุติธรรมเน้นย้ำความสำคัญของการสร้างความร่วมมือกับภาคีเครือข่าย ทั้งในประเทศและนานาชาติ เพื่อส่งเสริมและประกันสิทธิเด็ก และกล่าวถึงบทบาทของกระทรวงยุติธรรมในการร่วมผลักดันการดำเนินการตามอนุสัญญาว่าด้วยสิทธิเด็กที่ไทยร่วมเป็นภาคี ตั้งแต่ปี พ.ศ. ๒๕๓๕
ต่อจากนั้น ระหว่างเวลา ๐๙.๓๐ - ๑๑.๐๐ ณ ห้องประชุม ๑๐ - ๐๖ ชั้น ๑๐ อาคารกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม พร้อมด้วยผู้แทนจากกองการต่างประเทศ สำนักงานปลัดกระทรวงยุติธรรม กรมคุ้มครองสิทธิและเสรีภาพ กรมพินิจและคุ้มครองเด็กและเยาวชน กรมสอบสวนคดีพิเศษ และสำนักงานกิจการยุติธรรม ได้หารือในประเด็นที่เกี่ยวข้องกับการส่งเสริมและคุ้มครองสิทธิเด็ก อาทิ การเพิ่มอายุขั้นต่ำของเด็กในการรับผิดทางอาญา การแก้ไขปัญหาละเมิดทางเพศเด็กและการละเมิดทางเพศเด็กออนไลน์ รวมถึงการลงโทษต่อผู้กระทำผิดในการกระทำผิดดังกล่าว การอำนวยความยุติธรรมต่อเด็กและเยาวชน การดำเนินการเพื่อคุ้มครองเด็กในจังหวัดชายแดนภาคใต้ การแก้ปัญหาเด็กไร้รัฐ-ไร้สัญชาติในประเทศไทย การส่งเสริมให้เยาวชนห่างไกลจากการกระทำผิดซ้ำ และลดการกระทำผิดซ้ำ โดยการหารือในครั้งนี้ นับเป็นการกระชับความสัมพันธ์และส่งเสริมความร่วมมือระหว่างไทยและคณะกรรมการว่าด้วยสิทธิเด็กแห่งสหประชาชาติเพื่อส่งเสริมและคุ้มครองสิทธิเด็ก รวมถึงผลักดันการดำเนินการตามอนุสัญญาว่าด้วยสิทธิเด็กที่ไทยร่วมเป็นภาคี ให้มีความก้าวหน้าต่อไป

ที่มา : https://www.thaigov.go.th/news/contents/details/74552