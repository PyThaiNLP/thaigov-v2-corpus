รัฐบาลไทย-ข่าวทำเนียบรัฐบาล-“สุริยะ” เผยนโยบายค่ารถไฟฟ้าสีแดง - สีม่วง 20 บาทตลอดสายวันแรก ประชาชนตอบรับดี ยืนยันเดินหน้าต่อเนื่อง ไม่ได้สิ้นสุดมาตรการแค่ 30 พ.ย. 67 


วันศุกร์ที่ 10 พฤศจิกายน 2566
10/11/2566
พิมพ์
“สุริยะ” เผยนโยบายค่ารถไฟฟ้าสีแดง - สีม่วง 20 บาทตลอดสายวันแรก ประชาชนตอบรับดี ยืนยันเดินหน้าต่อเนื่อง ไม่ได้สิ้นสุดมาตรการแค่ 30 พ.ย. 67
“สุริยะ”เผยนโยบายค่ารถไฟฟ้าสีแดง-สีม่วง 20 บาทตลอดสายวันแรก ประชาชนตอบรับดี ยืนยันเดินหน้าต่อเนื่อง ไม่ได้สิ้นสุดมาตรการแค่ 30 พ.ย. 67 แจงกำหนดเพื่อประเมินผลรายปี ประกอบการพิจารณาในปีถัดไป ชี้ช่วยแก้ปัญหามลพิษ PM 2.5 ลดภาระค่าเดินทางให้พี่น้องประชาชน
“สุริยะ” เผยนโยบายค่ารถไฟฟ้าสีแดง - สีม่วง 20 บาทตลอดสายวันแรก ประชาชนตอบรับดี ยืนยันเดินหน้าต่อเนื่อง ไม่ได้สิ้นสุดมาตรการแค่ 30 พ.ย. 67 แจงกำหนดเพื่อประเมินผลรายปี ประกอบการพิจารณาในปีถัดไป ชี้ช่วยแก้ปัญหามลพิษ PM 2.5 ลดภาระค่าเดินทางให้พี่น้องประชาชน ตามนโยบาย “Transport Future for All: คมนาคมแห่งอนาคต เพื่อประชาชนทุกคน”
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า ตามที่เมื่อวานนี้ (16 ตุลาคม 2566) ที่ประชุมคณะรัฐมนตรี (ครม.) มีมติอนุมัติมาตรการอัตราค่าโดยสารสูงสุด 20 บาทตลอดสาย ตามนโยบายรัฐบาล สำหรับรถไฟชานเมืองสายสีแดง สายนครวิถี (กรุงเทพอภิวัฒน์ - ตลิ่งชัน) และสายธานีรัถยา (กรุงเทพอภิวัฒน์ - รังสิต) ของการไฟแห่งประเทศไทย (รฟท.) และรถไฟฟ้ามหานคร (MRT) สายฉลองรัชธรรม (สายสีม่วง) ของการรถไฟฟ้าขนส่งมวลชนแห่งประเทศไทย (รฟม.) เพื่อช่วยลดภาระค่าครองชีพให้แก่ประชาชนนั้น
ทั้งนี้ จากการประกาศใช้มาตรการค่าโดยสารรถไฟฟ้าชานเมืองสายสีแดง และรถไฟฟ้า MRT สายสีม่วง ในอัตราค่าโดยสารสูงสุด 20 บาทตลอดสายนั้น รฟท. และ รฟม. ได้รายงานถึงผลการสอบถามความพึงพอใจของผู้ใช้บริการ พบว่า ผู้โดยสารส่วนใหญ่ให้ผลตอบรับเป็นอย่างดี เนื่องจากช่วยลดภาระค่าใช้จ่ายในการเดินทาง รวมถึงดึงดูดให้ประชาชนหันมาใช้ระบบขนส่งสาธารณะระบบรางมากขึ้น
นายสุริยะ กล่าวต่อว่า จากการที่ ครม. อนุมัติมาตรการอัตราค่าโดยสารรถไฟฟ้า ทั้ง 2 สายสูงสุด 20 บาทตลอดสาย โดยระบุจนถึงวันที่ 30 พฤศจิกายน 2567 นั้น ยืนยันว่า เมื่อครบกำหนดในช่วงวันดังกล่าว จะยังไม่ได้มีการยกเลิกมาตรการอัตราค่าโดยสารรถไฟฟ้าสูงสุด 20 บาทตลอดสาย และจะใช้มาตรการนี้อย่างต่อเนื่อง เพื่อช่วยเหลือและลดค่าครองชีพให้กับพี่น้องประชาชน ตามนโยบาย “Transport Future for All: คมนาคมแห่งอนาคต เพื่อประชาชนทุกคน”
ส่วนการกำหนดระยะเวลาในวันที่ 30 พฤศจิกายน 2567 ตามที่เสนอเรื่องต่อ ครม. นั้น ดำเนินการตามพระราชบัญญัติวินัยการเงินการคลังของรัฐ พ.ศ. 2561 ที่กระทรวงคมนาคมจะต้องประเมินผลการดำเนินมาตรการเป็นรายปี โดยพิจารณาจากปัจจัยต่าง ๆ ที่เกี่ยวข้อง อาทิ ปริมาณผู้โดยสาร และรายได้ ซึ่งจะส่งผลต่อภาระการชดเชยจากภาครัฐ และคำนึงถึงความสะดวกสบายในการเดินทางและการช่วยลดภาระค่าใช้จ่ายในการเดินทางของประชาชน เป็นต้น เพื่อใช้ประกอบการพิจารณาการดำเนินมาตรการดังกล่าวในปีถัดไป
อย่างไรก็ตาม การเสนอต่ออายุมาตรการ 20 บาทตลอดสายในปีหน้า รัฐจะชดเชยเงินรายได้ในจำนวนที่ลดลง เนื่องจากจะมีปริมาณผู้โดยสารที่เพิ่มขึ้น จึงต้องประเมินผลมาตรการเป็นรายปี ซึ่งนับเป็นการสนับสนุนให้ประชาชนหันมาใช้บริการสาธารณะ ลดภาระค่าใช้จ่ายในการเดินทางให้กับประชาชน ลดภาวะมลพิษ และการใช้พลังงานภายในประเทศ สนับสนุนให้เกิดการหมุนเวียนทางเศรษฐกิจในระดับมหภาค จากการเพิ่มการเดินทางของประชาชน เพื่อกระตุ้นเศรษฐกิจ และยกกระดับคุณภาพชีวิตของประชาชนให้เท่าเทียมในการเข้าถึงระบบขนส่งสาธารณะด้วย
*********** 17 ตุลาคม 2566 ************

ที่มา : https://www.thaigov.go.th/news/contents/details/74486