รัฐบาลไทย-ข่าวทำเนียบรัฐบาล-เกษตรฯ เร่งเสนอโครงการสนับสนุนค่าบริหารจัดการฯ ข้าว ปีการผลิต 2566/67 ไร่ละ 1,000 บาท ไม่เกิน 20 ไร่ จ่อเข้า ครม. อังคารหน้า


วันศุกร์ที่ 10 พฤศจิกายน 2566
เกษตรฯ เร่งเสนอโครงการสนับสนุนค่าบริหารจัดการฯ ข้าว ปีการผลิต 2566/67 ไร่ละ 1,000 บาท ไม่เกิน 20 ไร่ จ่อเข้า ครม. อังคารหน้า
เกษตรฯ เร่งเสนอโครงการสนับสนุนค่าบริหารจัดการฯ ข้าว ปีการผลิต 2566/67 ไร่ละ 1,000 บาท ไม่เกิน 20 ไร่ จ่อเข้า ครม. อังคารหน้า
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมหารือการบริหารจัดการข้าว ภายใต้คณะอนุกรรมการนโยบายและบริหารข้าวแห่งชาติด้านการผลิต (กข.)
โดยมี นายประยูร อินสกุล ปลัดกระทรวงเกษตรและสหกรณ์ และหน่วยงานที่เกี่ยวข้อง เข้าร่วมประชุม ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ว่า เช้าวันนี้ได้เร่งประชุมคณะอนุกรรมการฯ ชุดดังกล่าว เนื่องจากในช่วงบ่ายจะมีการประชุมคณะกรรมการนโยบายและบริหารข้าวแห่งชาติ (นบข.) โดยมีนายกรัฐมนตรีเป็นประธาน
ซึ่งมีวาระเร่งด่วนคือการพิจารณาโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว
ปีการผลิต 2566/67 ในอัตราไร่ละ 1,000 บาท ครัวเรือนละไม่เกิน 20 ไร่ วงเงินไม่เกิน 20,000 บาท วงเงินงบประมาณจ่ายขาด 56,321.07 ล้านบาท ทั้งนี้ ที่ประชุมมีมติเห็นชอบให้เสนอโครงการดังกล่าวต่อ นบข. พิจารณา โดยมอบหมายกระทรวงเกษตรและสหกรณ์กำหนดเงื่อนไขการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว และมอบหมายกรมการค้าภายใน ในฐานะกรรมการและผู้ช่วยเลขานุการ นบข. ร่วมกับ ธนาคารเพื่อการเกษตรและสหกรณ์การเกษตร (ธ.ก.ส.) จัดทำรายละเอียดข้อมูลที่หน่วยงานของรัฐต้องนำเสนอพร้อมกับการขออนุมัติต่อคณะรัฐมนตรีตามมาตรา 27 และมาตรา 28 แห่งพระราชบัญญัติวินัยการเงินการคลังของรัฐ พ.ศ. 2561รวมทั้ง การขอเพิ่มองค์ประกอบของ นบข. จำนวน 3 ราย ได้แก่ อธิบดีกรมส่งเสริมสหกรณ์ ประธานศูนย์ข้าวชุมชนระดับประเทศ อีก 2 ราย เป็นกรรมการ และขอเพิ่มองค์ประกอบของ กข. จำนวน 2 ราย เป็นอนุกรรมการ เพื่อให้การดำเนินงานบริหารจัดการข้าวเป็นไปด้วยความราบรื่น คล่องตัว มีการพิจารณาโดยละเอียดถี่ถ้วน รอบคอบ ครบทุกด้าน โดยหาก นบข.
มีมติเห็นชอบตามที่ กข. เสนอ ก็จะนำมติดังกล่าวเสนอต่อคณะรัฐมนตรีพิจารณาตามระเบียบต่อไป ให้ทันในวันอังคารหน้า (14 พ.ย. 2566)
ขณะเดียวกัน ได้เน้นย้ำการดำเนินงานตามมติคณะรัฐมนตรี เมื่อวันที่ 7 พฤศจิกายน 2566 ที่ผ่านมา เกี่ยวกับมาตรการรักษาเสถียรภาพราคาข้าว ปีการผลิต 2566/67 จำนวน 2 โครงการ โดยเฉพาะโครงการสินเชื่อชะลอการขายข้าวเปลือกนาปี ปีการผลิต 2566/67 ได้กำชับให้ปลัดกระทรวงเกษตรและสหกรณ์ และอธิบดีกรมส่งเสริมสหกรณ์ เน้นย้ำให้สหกรณ์การเกษตรทั่วประเทศรับซื้อข้าวหอมมะลิสดจากเกษตรกรในราคาไม่ต่ำกว่าตันละ 12,000 บาท อีกด้วย

ที่มา : https://www.thaigov.go.th/news/contents/details/74529