รัฐบาลไทย-ข่าวทำเนียบรัฐบาล-นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบกกระทรวงคมนาคม ร่วมเป็นสักขีพยานพิธีลงนามในหนังสือแสดงเจตจำนงฉบับใหม่


วันศุกร์ที่ 10 พฤศจิกายน 2566
นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบกกระทรวงคมนาคม ร่วมเป็นสักขีพยานพิธีลงนามในหนังสือแสดงเจตจำนงฉบับใหม่
...
นายชยธรรม์ พรหมศร ปลัดกระทรวงคมนาคม มอบหมายให้ นายชาครีย์ บำรุงวงศ์
ที่ปรึกษาด้านเศรษฐกิจการขนส่งทางบก ร่วมเป็นสักขีพยานพิธีลงนามในหนังสือแสดงเจตจำนงฉบับใหม่ (ปี 2567 - 2571) และเข้าร่วมงานเฉลิมฉลองครบรอบความสัมพันธ์ระหว่างการท่าเรือแห่งประเทศไทย (กทท.) และรัฐบาลแคว้นแฟลนเดอร์ส ราชอาณาจักรเบลเยียม ครบรอบ 30 ปี ในวันที่ 9 พฤศจิกายน 2566 ณ ทำเนียบเอกอัครราชทูตเบลเยียมประจำประเทศไทย ในการนี้ นายชาครีย์ บำรุงวงศ์ ได้ให้นายฟิลิป โบลเอท (Secretary-General of Flanders Ministry of Mobility and Public Works) ผู้แทนรัฐบาลแคว้นแฟลนเดอร์ส ราชอาณาจักรเบลเยียมและคณะเข้าพบ เพื่อประชุมหารือเกี่ยวกับโอกาสในการพัฒนาความร่วมมือระหว่างกระทรวงคมนาคมกับรัฐบาลแคว้นแฟลนเดอร์สในมิติการคมนาคมขนส่งด้านอื่น ๆ โดยมีผู้แทนจากหน่วยงานในสังกัดกระทรวงคมนาคม ได้แก่ ศูนย์ปฏิบัติการความปลอดภัยคมนาคม (ศปภ.คค.) สำนักงานคณะกรรมการค้นหาและช่วยเหลืออากาศยานและเรือที่ประสบภัย (สกชย.) สำนักงานสืบสวนอุบัติเหตุทางน้ำ (สอน.) และสำนักงานคณะกรรมการสอบสวนอุบัติเหตุและอุบัติการณ์ของอากาศยาน (สสอ.) เข้าร่วมประชุม ณ ห้องประชุมกระทรวงคมนาคม
กทท. และรัฐบาลแคว้นแฟลนเดอร์ส ได้ลงนามในข้อตกลงความร่วมมือมิตรภาพ (Friendship Agreement) ร่วมกัน เมื่อวันที่ 23 พฤศจิกายน 2535 เพื่อประสานความร่วมมือด้านการขนส่งทางน้ำและพัฒนาด้านต่าง ๆ ที่เกี่ยวข้องกับกิจการท่าเรือระหว่างกัน โดยมีกิจกรรมและโครงการที่ดำเนินการร่วมกัน อาทิ การจัดสัมมนาเชิงวิชาการ ฝึกอบรม ทุนการศึกษา และการแลกเปลี่ยนข้อมูลด้านการบริหารจัดการ การประกอบการท่าเทียบเรือ และการพัฒนากิจการท่าเรือระหว่างกัน และได้จัดทำหนังสือแสดงเจตจำนง (LOI) เพื่อกำหนดกิจกรรมและโครงการที่จะดำเนินการร่วมกันภายในกรอบระยะเวลา 3 ปี ซึ่งในปี 2566 ทั้งสองฝ่ายได้ตกลงขยายขอบเขต LOI ฉบับใหม่ จากกรอบระยะเวลา 3 ปี เป็น 5 ปี (2567 – 2571) โดยมีหัวข้อกิจกรรมภายใต้ LOI ฉบับใหม่ ได้แก่ 1) การสนับสนุนหน่วยงานของ Flemish Companies 2) การจัดสัมมนาในระดับภูมิภาค 3) การแลกเปลี่ยนข้อมูล 4) พันธมิตรทางวิชาการ 5) ทุนการศึกษาและการฝึกอบรมระยะสั้น 6) การจัดฝึกอบรมให้แก่เจ้าหน้าที่จากรัฐบาลแคว้นแฟลนเดอร์ส 7) ความช่วยเหลือด้านความเชี่ยวชาญอื่น ๆ 8) การส่งเสริมความร่วมมือในกรอบ Mekong River Commission และ 9) การส่งเสริมความร่วมมือในกรอบ Asean
สำหรับการประชุมหารือเกี่ยวกับโอกาสในการพัฒนาความร่วมมือระหว่างกระทรวงคมนาคมกับรัฐบาลแคว้นแฟลนเดอร์สในมิติการคมนาคมขนส่งด้านอื่น ๆ ได้มีการนำเสนอความร่วมมือที่เป็นไปได้ระหว่างกัน อาทิ การถ่ายทอดองค์ความรู้และความเชี่ยวชาญระหว่างเบลเยียมและไทยทั้งในการจัดเก็บข้อมูลเชิงลึก เพื่อวิเคราะห์สาเหตุของการเกิดอุบัติเหตุบนท้องถนนของไทย รวมถึงการแลกเปลี่ยนผู้เชี่ยวชาญ และการจัดหลักสูตรฝึกอบรมเพื่อพัฒนาทักษะขีดความสามารถในการปฏิบัติหน้าที่ของหน่วยงานข้างต้นให้มีประสิทธิภาพมากยิ่งขึ้น โดยผู้แทนรัฐบาลแคว้นแฟลนเดอร์สได้แสดงความสนใจเกี่ยวกับความร่วมมือด้านการขนส่งที่เป็นมิตรกับสิ่งแวดล้อม (Green Transport) และการพัฒนาพื้นที่รอบสถานีรถไฟฟ้าหรือระบบขนส่งมวลชน (TOD) เพื่อส่งเสริมการพัฒนาที่ยั่งยืนตามเป้าหมายการพัฒนาอย่างยั่งยืน (SDGs Goal)

ที่มา : https://www.thaigov.go.th/news/contents/details/74500