รัฐบาลไทย-ข่าวทำเนียบรัฐบาล-นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พบหารือทวิภาคีกับ Mr. Ngampasong Muongmany รัฐมนตรีว่าการกระทรวงโยธาธิการและขนส่ง สาธารณรัฐประชาธิปไตยประชาชนลาว


วันศุกร์ที่ 10 พฤศจิกายน 2566
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พบหารือทวิภาคีกับ Mr. Ngampasong Muongmany รัฐมนตรีว่าการกระทรวงโยธาธิการและขนส่ง สาธารณรัฐประชาธิปไตยประชาชนลาว
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พร้อมคณะผู้แทนไทยร่วมประชุมหารือทวิภาคีกับ Mr. Ngampasong Muongmany รัฐมนตรีว่าการกระทรวงโยธาธิการและขนส่ง สาธารณรัฐประชาธิปไตยประชาชนลาว ในช่วงการประชุมรัฐมนตรีขนส่งอาเซียน (ASEAN Transport Minister: ATM) เมื่อวันที่ 9 พฤศจิกายน 2566 ณ เมืองหลวงพระบาง สาธารณรัฐประชาธิปไตยประชาชนลาว (สปป. ลาว) เพื่อกระชับความสัมพันธ์ด้านการคมนาคมขนส่งระหว่างไทยและ สปป.ลาว
รัฐมนตรีว่าการกระทรวงคมนาคม ได้หารือในประเด็นด้านการขนส่งที่สำคัญ ซึ่งเป็นประเด็นสืบเนื่องจากการพบหารือระหว่างนายเศรษฐา ทวีสิน นายกรัฐมนตรี กับนายสอนไซ สีพันดอน นายกรัฐมนตรีสาธารณรัฐประชาธิปไตยประชาชนลาว เมื่อวันที่ 31 ตุลาคม 2566 ณ กรุงเวียงจันทน์ สปป.ลาว อาทิ การเร่งรัดการก่อสร้างสะพานสำหรับรถไฟข้ามแม่น้ำโขง (หนองคาย - เวียงจันทน์) แห่งที่ 2 และการดำเนินโครงการปรับปรุงสะพานมิตรภาพไทย - ลาว แห่งที่ 1 โดยไทยแสดงความพร้อมในการสนับสนุนการดำเนินโครงการดังกล่าว เพื่อรองรับการเดินทางและการขนส่งสินค้าที่เพิ่มมากขึ้นระหว่างไทย - สปป.ลาว อีกทั้งยังได้หารือในประเด็นการอำนวยความสะดวกในการเดินรถสินค้าข้ามแดนระหว่างไทย - สปป.ลาว  ซึ่งจะช่วยสนับสนุนการขนส่งข้ามแดน/ผ่านแดนให้มีความสะดวก รวดเร็ว และมีอัตราค่าบริการที่สมเหตุสมผลและเป็นประโยชน์ร่วมกันต่อทั้งสองประเทศ และเร่งรัดโครงการปรับปรุงทางหลวง หมายเลข 12 (R12) ท่าแขก - นาเพ้า สปป.ลาว เพื่อให้สามารถเชื่อมต่อไปยังเวียดนามและจีน และช่วยพัฒนาเศรษฐกิจชุมชนลาว รวมทั้งให้ทั้งสองฝ่ายร่วมหารือในการปรับปรุงความตกลงเดินรถไฟระหว่างไทย - ลาว ให้มีความทันสมัยและสอดคล้องกับสภาพการณ์ปัจจุบัน นอกจากนี้ ไทยพร้อมให้ความร่วมมือในการพัฒนาบุคลากรด้านการขนส่งของฝ่ายลาวเพื่อเสริมสร้างขีดความสามารถให้เพิ่มสูงขึ้น
ในโอกาสนี้ รัฐมนตรีทั้งสองประเทศได้แสดงเจตนารมณ์ร่วมกันที่จะยกระดับความสัมพันธ์ด้านการขนส่ง และจะร่วมมือกันในการขับเคลื่อนการพัฒนาด้านการคมนาคมขนส่งของทั้งสองประเทศต่อไป

ที่มา : https://www.thaigov.go.th/news/contents/details/74484