รัฐบาลไทย-ข่าวทำเนียบรัฐบาล-บสย. ยกระดับบริการให้คำปรึกษา จับคู่ธุรกิจ เพิ่มโอกาส SMEs ขยายกิจการ


วันศุกร์ที่ 10 พฤศจิกายน 2566
10/11/2566
พิมพ์
บสย. ยกระดับบริการให้คำปรึกษา จับคู่ธุรกิจ เพิ่มโอกาส SMEs ขยายกิจการ
บรรษัทประกันสินเชื่ออุตสาหกรรมขนาดย่อม (บสย.) ยกระดับบริการให้คำปรึกษา สร้างโอกาส SMEs ขยายกิจการ จูงมือลูกค้าจับคู่ธุรกิจ นำร่องภูเก็ต “ค้าปลีก” พบ ผู้ประกอบการ “โซล่า รูฟท็อป”
นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บสย. ลงพื้นที่จังหวัดภูเก็ต นำร่องยกกระดับบริการ ด้านการให้คำปรึกษาทางการเงิน SMEs สู่การจับคู่ธุรกิจ (Business Matching) เพื่อเปิดโอกาสให้ผู้ประกอบการ SMEs สามารถต่อยอดและขยายกิจการได้ ตามข้อเสนอแนะจากลูกค้า บสย. ที่เข้ารับคำปรึกษาทางการเงิน ที่ต้องการให้ บสย. ช่วยต่อยอดและปรับปรุงรูปแบบการทำธุรกิจในแนวอนุรักษ์พลังงานและสิ่งแวดล้อม ตามหลักการ Bio Circular Green Economy (BCG)
ในโอกาสนี้ บสย. พร้อมด้วย บริษัท ซุปเปอร์ชีป จำกัด ผู้ดำเนินธุรกิจค้าปลีกรายใหญ่ ภายใต้แบรนด์ “ซุปเปอร์ชีป” โดย นายบุญสม อนันตจรูญวงศ์ ลูกค้า บสย. และ บริษัท โซล่า อิเลคทริค จำกัด โดยนายธวัชชัย ขวัญจันทร์ ผู้ประกอบการ SMEs ซึ่งดำเนินธุรกิจติดตั้ง Solar rooftop ได้ร่วมพบปะพูดคุยและการเจรจาธุรกิจระหว่างกัน พร้อมนำเสนอแผนงานโครงการติดตั้ง Solar rooftop เพื่อให้ซุปเปอร์ชีป นำไปพิจารณา โดยมี บสย. ร่วมให้คำแนะนำ
ทั้งนี้ การยกระดับบริการให้คำปรึกษาตามข้อเสนอแนะจากลูกค้า เป็นหนึ่งในแนวทางการช่วยเหลือสนับสนุนเสริมสร้างความแข็งแกร่งให้กับผู้ประกอบการ SMEs ของ บสย. ตามโครงการ การเป็นที่ปรึกษาการเงินในการจับคู่ธุรกิจ  (Business Matching) รวมทั้งยังเป็นการตอกย้ำวิสัยทัศน์ของ บสย. ในการเป็น “ศูนย์กลางเชื่อมโยงเงินทุนและโอกาสให้แก่ SMEs เพื่อการเติบโตอย่างยั่งยืน (SMEs Gateway)” และค่านิยม TCG Fast First  : Connectivity สร้างเครือข่าย สร้างความร่วมมือ สร้างความสัมพันธ์ ช่วยผู้ประกอบการ SMEs และลูกค้า บสย.

ที่มา : https://www.thaigov.go.th/news/contents/details/74531