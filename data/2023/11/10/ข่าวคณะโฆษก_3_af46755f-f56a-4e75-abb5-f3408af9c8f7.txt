รัฐบาลไทย-ข่าวทำเนียบรัฐบาล-โฆษกรัฐบาล เผยนายกฯ ติดตาม สั่งการความคืบหน้าในการให้ความช่วยเหลือ คนไทยในเมืองเล้าก์ก่าย โดยให้หน่วยงานที่เกี่ยวข้องเร่งประสานความร่วมมือเมียนมา


วันศุกร์ที่ 10 พฤศจิกายน 2566
10/11/2566
พิมพ์
โฆษกรัฐบาล เผยนายกฯ ติดตาม สั่งการความคืบหน้าในการให้ความช่วยเหลือ คนไทยในเมืองเล้าก์ก่าย โดยให้หน่วยงานที่เกี่ยวข้องเร่งประสานความร่วมมือเมียนมา
โฆษกรัฐบาล เผยนายกฯ ติดตาม สั่งการความคืบหน้าในการให้ความช่วยเหลือ
คนไทยในเมืองเล้าก์ก่าย โดยให้หน่วยงานที่เกี่ยวข้องเร่งประสานความร่วมมือเมียนมา และจีนเพื่ออำนวยความสะดวกอพยพคนไทย พร้อมประชาสัมพันธ์ตระหนักรู้ ระมัดระวังการโดนหลอกไปทำงานผิดกฎหมาย
วันนี้ (10 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามสั่งการความคืบหน้าในการให้ความช่วยเหลือคนไทยที่เผชิญกับสถานการณ์ความไม่สงบในเมืองเล้าก์ก่าย (Laukkaing) ประเทศเมียนมา พร้อมกันนี้ สถานเอกอัครราชทูตไทย ณ กรุงย่างกุ้ง รายงานว่าคนไทย 164 คนได้รับการช่วยเหลือจากทางการเมียนมาและอยู่ในพื้นที่ปลอดภัย รอแนวทางอพยพคนไทยกลับประเทศต่อไป
โฆษกประจำสำนักนายกรัฐมนตรี กล่าวว่า นายกรัฐมนตรีสั่งการให้ประสานการทำงานร่วมกัน เร่งวางแผนช่วยเหลือคนไทยที่ยังตกค้างในเมืองเล้าก์ก่าย พร้อมสั่งการให้หน่วยงานที่เกี่ยวข้องประสานการทำงานร่วมกับเมียนมาและจีน ให้อำนวยความสะดวกการอพยพคนไทยให้สามารถเดินทางออกจากเมืองเล้าก์ก่ายโดยเร็วที่สุด โดยในเบื้องต้นคนไทยที่ได้รับการช่วยเหลือ และออกเอกสารเดินทางที่จำเป็น
พร้อมกันนี้ นายกรัฐมนตรีสั่งการให้ทุกหน่วยงานที่เกี่ยวข้อง ร่วมกันประชาสัมพันธ์ ประกาศเตือนคนไทยที่จะเดินทางไปทำงานต่างประเทศ รวมทั้ง ไปทำงานที่เมียนมาระมัดระวังการถูกหลอกให้ไปทำงานผิดกฎหมาย
ทั้งนี้ หากมีข้อสงสัยต้องการสอบถามข้อมูลและสถานภาพของคนไทนในเมืองเล้าก์ก่าย เมียนมา สามารถติดต่อ กองคุ้มครองและดูแลผลประโยชน์คนไทยในต่างประเทศ กรมการกงสุล โทรศัพท์ 064 0198530, 064 0198907, 099 6164786 และ 02 5751047-51 หรือ 02 5751053 (ในวันและเวลาราชการ) และ Email: consular02@mfa.go.th
“นายกรัฐมนตรีสั่งการให้ทุกหน่วยงานที่เกี่ยวข้องดำเนินการช่วยเหลือคนไทยในเมืองเล้าก์ก่ายอย่างเร่งด่วน ประสานการทำงานกับหน่วยงาน และประเทศเพื่อนบ้านที่เกี่ยวข้องเพื่อขอความร่วมมือในการอำนวยความสะดวกให้คนไทยในเมืองเล้าก์ก่ายอพยพกลับประเทศไทยโดยเร็ว พร้อมกันนี้ นายกรัฐมนตรีห่วงใยประชาชนที่อาจจะโดนหลอกไปทำงานเมียนมาเพิ่มเติม จึงขอความร่วมมือสื่อมวลชนช่วยสร้างความตระหนักรู้ป้องกันการโดนหลอกไปทำงานต่างประเทศ และยืนยันว่ารัฐบาลจะดูแลคนไทยที่อาจได้รับผลกระทบจากทุกแห่งอย่างดีที่สุด” นายชัย กล่าว

ที่มา : https://www.thaigov.go.th/news/contents/details/74518