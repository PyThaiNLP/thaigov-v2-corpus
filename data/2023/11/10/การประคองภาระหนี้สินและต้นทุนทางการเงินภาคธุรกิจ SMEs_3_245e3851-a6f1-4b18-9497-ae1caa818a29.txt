รัฐบาลไทย-ข่าวทำเนียบรัฐบาล-รมว.พิมพ์ภัทรา ถกแผนรับมือน้ำท่วม ผนึกรัฐและเอกชน ผุดโครงการอุตสาหกรรมรวมใจฯ ช่วยพักชำระหนี้ ผปก. พร้อมเติมเต็มรอยยิ้มผ่านถุงยังชีพ MIND


วันศุกร์ที่ 10 พฤศจิกายน 2566
10/11/2566
พิมพ์
รมว.พิมพ์ภัทรา ถกแผนรับมือน้ำท่วม ผนึกรัฐและเอกชน ผุดโครงการอุตสาหกรรมรวมใจฯ ช่วยพักชำระหนี้ ผปก. พร้อมเติมเต็มรอยยิ้มผ่านถุงยังชีพ MIND
รมว.พิมพ์ภัทรา ถกแผนรับมือน้ำท่วม ผนึกรัฐและเอกชน ผุดโครงการอุตสาหกรรมรวมใจฯ ช่วยพักชำระหนี้ ผปก. พร้อมเติมเต็มรอยยิ้มผ่านถุงยังชีพ MIND
กรุงเทพฯ 12 ตุลาคม 2566 - กระทรวงอุตสาหกรรม เตรียมแผนรับมือสถานการณ์น้ำท่วม ผ่านโครงการอุตสาหกรรมรวมใจ ช่วยพี่น้องชาวไทย เพื่อเยียวยาผู้ประกอบการและประชาชนที่ได้รับผลกระทบ ผ่านมาตรการเร่งด่วน ทั้งการพักชำระหนี้ เร่งกำชับให้ทุกหน่วยในสังกัดกระทรวงฯ เฝ้าระวังสารเคมีอันตรายจากโรงงานในพื้นที่เสี่ยง พร้อมระดมการสนับสนุนจากผู้ประกอบการอุตสาหกรรมทั่วประเทศ เพื่อร่วมบริจาคสิ่งของอุปโภค-บริโภค บรรจุเป็นถุงยังชีพ MIND ส่งมอบรอยยิ้ม และกำลังใจในช่วงเวลาที่ยากลำบาก
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เปิดเผยว่า จากสถานการณ์ปริมาณฝนที่ตกหนักอย่างต่อเนื่อง ทำให้ระดับน้ำในหลายพื้นที่เพิ่มสูงขึ้น ส่งผลให้เกิดน้ำท่วมเฉียบพลันในพื้นที่ ภาคเหนือ ภาคตะวันออกเฉียงเหนือ และภาคกลาง เบื้องต้นพบว่ามีจังหวัดที่ได้รับผลกระทบ ได้แก่ จังหวัดกาฬสินธุ์ อุบลราชธานี เพชรบูรณ์ พิษณุโลก สุโขทัย อุตรดิตถ์ และพระนครศรีอยุธยา โดยขณะนี้ศูนย์บริหารสถานการณ์วิกฤตกระทรวงอุตสาหกรรม อยู่ระหว่างการประเมินความเสียหายและสำรวจข้อมูลผู้ประกอบการที่ได้รับผลกระทบ
อย่างไรก็ตาม ได้กำชับให้หน่วยงานสังกัดในทุกภูมิภาค เร่งสำรวจและรายงานความเสียหายอย่างต่อเนื่อง เพื่อการประเมินสถานการณ์ และจัดมาตรการความช่วยเหลือได้อย่างรวดเร็ว ผ่านการดำเนินงานโครงการอุตสาหกรรมรวมใจ ช่วยพี่น้องชาวไทย โดยให้การสนับสนุนทั้งในด้านการพักชำระหนี้ การเฝ้าระวัง การฟื้นฟูโรงงานในพื้นที่เสี่ยง การซ่อมแซมอุปกรณ์เครื่องใช้ไฟฟ้า และการส่งมอบถุง MIND ซึ่งเป็นถุงยังชีพจากหน่วยงานภาครัฐ เอกชน ผู้ประกอบการโรงงานอุตสาหกรรมทั่วประเทศ ที่รวมใจส่งมอบรอยยิ้ม เพื่อเป็นกำลังใจให้กับผู้ประสบภัยในการก้าวข้ามช่วงเวลาที่ยากลำบาก
ด้าน นายณัฐพล รังสิตพล ปลัดกระทรวงอุตสาหกรรม กล่าวเพิ่มเติมว่า สำหรับมาตรการเร่งด่วนที่กระทรวงอุตสาหกรรม เตรียมการ ประกอบด้วย
• การพักชำระหนี้ สำหรับลูกหนี้กองทุนพัฒนาเอสเอ็มอีตามแนวประชารัฐ เงินทุนหมุนเวียนดีพร้อมเปย์
ของกรมส่งเสริมอุตสาหกรรม และสินเชื่อของธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank) ที่ได้รับผลกระทบจากอุทกภัยและประกาศเป็นพื้นที่ประสบภัยพิบัติ
• การเฝ้าระวังการรั่วไหลของสารเคมีอันตราย และกากอุตสาหกรรม พร้อมการจัดเตรียมแผนรักษา
ความปลอดภัยอื่น ๆ ในโรงงานอุตสาหกรรม เพื่อป้องกันและบรรเทาผลกระทบจากภัยพิบัติ รวมถึงการให้บริการการตรวจประเมิน และคำปรึกษาแนะนำการบริหารจัดการในโรงงานอุตสาหกรรม ทั้งแบบลงพื้นที่ (Onsite) และระบบทางไกล (Remote Assessment)
• การซ่อมแซมอุปกรณ์เครื่องใช้ไฟฟ้า รถจักรยานยนต์ ของประชาชนที่ได้รับผลกระทบจากภัยพิบัติ
โดยมีการจัดเตรียมน้ำมันเครื่องสำหรับรถยนต์และรถจักรยานยนต์ จำนวน 2,000 ลิตร
• ถุง MIND ส่งมอบรอยยิ้มให้ผู้ประสบภัย ผ่านการระดมความช่วยเหลือสนับสนุนจากหน่วยงานภาครัฐ เอกชน ผู้ประกอบการโรงงานอุตสาหกรรมทั่วประเทศ นำของใช้ที่จำเป็นสำหรับประชาชนผ่านถุง MIND ประกอบด้วย หมวดอาหาร เช่น อาหารสำเร็จรูป อาหารกึ่งสำเร็จรูป อาหารแห้ง และน้ำดื่ม หมวดยารักษาโรค เช่น ยาสามัญประจำบ้าน ยาแก้ท้องเสีย เกลือแร่ และอุปกรณ์ล้างทำความสะอาดแผล หมวดอุปกรณ์ทำความสะอาด เช่น น้ำยาทำความสะอาดพื้น น้ำยาล้างจาน อุปกรณ์ขัดพื้น ไม้กวาด ไม้ถูพื้น และหมวดของใช้ส่วนตัว เช่น ผ้าอนามัย แปรงสีฟัน ยาสีฟัน สบู่ และยาสระผม
ทั้งนี้ ผู้ประกอบการสามารถแจ้งความประสงค์ในการสนับสนุนสิ่งของเครื่องใช้ที่จำเป็นได้ที่สำนักงานปลัดกระทรวงอุตสาหกรรม ถนนพระรามที่ 6 กรุงเทพฯ หรือส่วนภูมิภาคผ่านสำนักงานอุตสาหกรรมจังหวัด ทั่วประเทศ ศูนย์ส่งเสริมอุตสาหกรรมภาคที่ 2 จังหวัดพิษณุโลก ศูนย์ส่งเสริมอุตสาหกรรมภาคที่ 3 จังหวัดพิจิตร ศูนย์ส่งเสริมอุตสาหกรรมภาคที่ 7 จังหวัดอุบลราชธานี และศูนย์ส่งเสริมอุตสาหกรรมภาคที่ 8 จังหวัดสุพรรณบุรี

ที่มา : https://www.thaigov.go.th/news/contents/details/74524