รัฐบาลไทย-ข่าวทำเนียบรัฐบาล-“พวงเพ็ชร”  แนะ พศ. ทำฐานข้อมูลวัด ดัน “วัดท่องเที่ยว” เอาใจสายธรรมมะ สายมู กระตุ้นเศรฐกิจ


วันศุกร์ที่ 10 พฤศจิกายน 2566
10/11/2566
พิมพ์
“พวงเพ็ชร”  แนะ พศ. ทำฐานข้อมูลวัด ดัน “วัดท่องเที่ยว” เอาใจสายธรรมมะ สายมู กระตุ้นเศรฐกิจ
“พวงเพ็ชร”  แนะ พศ. ทำฐานข้อมูลวัด
ดัน “วัดท่องเที่ยว” เอาใจสายธรรมมะ สายมู กระตุ้นเศรฐกิจ
วันนี้ (10 พฤศจิกายน 2566) เวลา 11.30 น. นางพวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย นายวราวุธ ยันต์เจริญ ผู้ช่วยรัฐมนตรีประจำสำนักนายกรัฐมนตรี และคณะทำงาน เดินทางไปยัง อ.พุทธมณฑล จ.นครปฐม เพื่อตรวจเยี่ยมและมอบนโยบายแก่คณะผู้บริหารและเจ้าหน้าที่สำนักงานพระพุทธศาสนาแห่งชาติ (พศ.) โดยมี นายอินทพร จั่นเอี่ยม รองผู้อำนวยการ รักษาราชการแทนผู้อำนวยการสำนักงานพระพุทธศาสนาแห่งชาติ พร้อมด้วยคณะผู้บริหาร ให้การต้อนรับ
เพื่อรับฟังรายงานผลการดำเนินงาน ซึ่งสำนักงานพระพุทธศาสนาแห่งชาติ หรือ พศ. เป็นองค์กรที่ขับเคลื่อนกิจการทางพระพุทธศาสนาให้มีความมั่นคง ยั่งยืน รวมถึงทำหน้าที่ในการประสานงานและให้การดูแลคณะสงฆ์ ปัจจุบัน พศ.  มีการปรับตัวต่อการดำเนินงานในยุคดิจิทัล โดยมีการทำฐานข้อมูลกลาง Big Data เพื่อเป็นประโยชน์ต่อการเก็บรวบรวมข้อมูลประกอบการพัฒนาต่างๆ ในอนาคต
นางพวงเพ็ชรฯ กล่าวว่า ตามที่ทาง พศ. มีการจัดเก็บข้อมูลพระสงฆ์ โดยจัดทำเป็น Big Data ตนได้แนะนำเพิ่มเติม ให้ พศ. มีการรวบรวมฐานข้อมูลวัดทั่วประเทศ ทั้งวัดร้าง วัดยากจน และวัดที่สามารถพัฒนาเป็นแหล่งท่องเที่ยวได้ ทั้งในเชิงสถาปัตยกรรม เชิงศรัทธา เชิงธรรมชาติ และเชิงปฏิบัติธรรม ซึ่งจะเป็นส่วนหนึ่งในการดึงพลังศรัทธาทางพระพุทธศาสนา  ให้คนสนใจเข้าวัด เป็นการช่วยกระจายรายได้แก่คนในพื้นที่ใกล้เคียง โดยจะเร่งประสานเรื่องนี้กับกระทรวงการท่องเที่ยวและกีฬา เพื่อบรรจุข้อมูลในสถานที่ท่องเที่ยวของประเทศ
นางพวงเพ็ชรฯ กล่าวเพิ่มเติมว่า ได้ให้ทาง พศ. หาแนวทางให้พระสงฆ์ และเณร ที่สึกไปแล้ว สามารถกลับมาช่วยเหลืองานทางพระพุทธศาสนาได้ ทั้งงานสอน งานทำนุบำรุงต่างๆ และส่วนหนึ่งสามารถช่วยเหลือพระสงฆ์ที่อาพาธ (พระคิลานุปัฏฐาก) ที่มีอยู่ประมาณ 10,000 รูป เป็นพระอาสาสมัครสาธารณสุข ที่ต้องผ่านการฝึกช่วยเหลือเบื้องต้น ซึ่งวันจันทร์นี้ จะนำเรื่องนี้ไปหารือกับกระทรวงสาธารณสุขอีกครั้ง

ที่มา : https://www.thaigov.go.th/news/contents/details/74550