รัฐบาลไทย-ข่าวทำเนียบรัฐบาล-“สมศักดิ์” เปิดงานลอยกระทงสุโขทัยยิ่งใหญ่ สอดรับโครงการ 


วันเสาร์ที่ 18 พฤศจิกายน 2566
18/11/2566
พิมพ์
“สมศักดิ์” เปิดงานลอยกระทงสุโขทัยยิ่งใหญ่ สอดรับโครงการ
“สมศักดิ์” เปิดงานลอยกระทงสุโขทัยยิ่งใหญ่ สอดรับโครงการ "Thailand Winter Festivals" จัดงานยาว 10 วัน 10 คืน กระตุ้นท่องเที่ยว โชว์กิจกรรมเพียบ “การแสดงแสง-เผาเทียน-ขบวนแห่ 9 อำเภอ -ขบวนนางนพมาศ-การแสดงพลุ-ตลาดชุมชน” ก่อนนายกฯร่วมลอยกระทง 27 พ.ย.นี้
วันที่ 18 พฤศจิกายน 2566 เมื่อเวลา 16.00 น. นายสมศักดิ์ เทพสุทิน รองนายกรัฐมนตรี เป็นประธานเปิดงานประเพณีลอยกระทง เผาเทียน เล่นไฟ จังหวัดสุโขทัย ประจำปี 2566 โดยมี นายสุชาติ ทีคะสุข ผู้ว่าราชการจังหวัดสุโขทัย นายมนู พุกประเสริฐ นายก อบจ.สุโขทัย นางพรรณสิริ กุลนาถศิริ สส.สุโขทัย นายชูศักดิ์ คีรีมาศทอง สส.สุโขทัย น.ส.ประภาพร ทองปากน้ำ สส.สุโขทัย นายจักรวาล ชัยวิรัตน์นุกูล สส.สุโขทัย พรรคเพื่อไทย หัวหน้าส่วนราชการ และประชาชน เข้าร่วม ที่อุทยานประวัติศาสตร์สุโขทัย
โดยบรรยากาศเป็นไปด้วยความคึกคัก มีประชาชนเข้าร่วมงานจำนวนมากทั้งชาวไทยและต่างชาติ เพื่อร่วมรับชมขบวนแห่นางนพมาศ และขบวนแห่ประเพณีวัฒนธรรม จาก 9 อำเภอ ของจังหวัดสุโขทัย โดยนายสุชาติ กล่าวรายงานว่า จังหวัดสุโขทัย ได้กำหนดจัดงานประเพณีลอยกระทง เผาเทียน เล่นไฟ จังหวัดสุโขทัย ประจำปี 2566 ระหว่างวันที่ 18 -​ 27 พฤศจิกายน 2566 รวม 10 วัน 10 คืน ณ อุทยานประวัติศาสตร์สุโขทัย ตำบลเมืองเก่า อำเภอเมืองสุโขทัย จังหวัดสุโขทัย โดยมีวัตถุประสงค์ของการจัดงาน เพื่อเป็นการอนุรักษ์และส่งเสริมศิลปวัฒนธรรมขนบธรรมเนียมประเพณีอันดีงามของชาติไทยให้คงอยู่ตลอดไป รวมถึงเพื่อกระตุ้นเศรษฐกิจของจังหวัดสุโขทัย เพราะการจัดงานประเพณีลอยกระทง เผาเทียน เล่นไฟ ทำให้นักท่องเที่ยวทั้งชาวไทยและชาวต่างชาติ เดินทางเข้ามาท่องเที่ยวในจังหวัดสุโขทัย ซึ่งเป็นการเพิ่มรายได้จากการท่องเที่ยวให้แก่ประชาชนชาวจังหวัดสุโขทัย
นายสุชาติ กล่าวอีกว่า การจัดงานในครั้งนี้ จังหวัดสุโขทัย ได้รับพระมหากรุณาธิคุณจากพระบาทสมเด็จพระเจ้าอยู่หัว สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง สมเด็จพระนางเจ้าสุทิดา พัชรสุธาพิมลลักษณ พระบรมราชินี ตลอดจนพระบรมวงศานุวงศ์ทุกพระองค์ พระราชทานพระประทีป รวมทั้งสิ้น 12 พระประทีป เพื่ออัญเชิญลงลอยเป็นปฐมฤกษ์ ณ ตระพังตระกวน ในวันจันทร์ที่ 27 พฤศจิกายน 2566 นับเป็นพระมหากรุณาธิคุณอันล้นพ้น ที่ทรงมีต่อพสกนิกรชาวจังหวัดสุโขทัยตลอดมา
ขณะที่ นายสมศักดิ์ กล่าวว่า ตนรู้สึกเป็นเกียรติและมีความยินดีเป็นอย่างยิ่ง ที่ได้มาเป็นประธานพิธีเปิดงานประเพณีลอยกระทง เผาเทียน เล่นไฟ จังหวัดสุโขทัย ประจำปี 2566 ในวันนี้ และเป็นที่น่ายินดีที่การจัดงานในครั้งนี้ เน้นการอนุรักษ์และส่งเสริมศิลปวัฒนธรรมและประเพณีอันดีงามของชาวสุโขทัยและของชนชาติไทย รวมทั้งการให้ความสำคัญต่อกิจกรรมต่างๆ ซึ่งล้วนสอดคล้อง และรักษาไว้ซึ่งเอกลักษณ์ของชาวสุโขทัยที่เคยมีมาในอดีต ให้ดำรงไว้และเป็นที่รู้จักอย่างแพร่หลาย โดยเฉพาะเยาวชนรุ่นหลัง ให้เกิดความภาคภูมิใจในเอกลักษณ์และศิลปวัฒนธรรมอันดีงามของชนชาวไทย รวมทั้งสืบสานให้ดำรงคงอยู่ตลอดไป โดยการจัดงานครั้งนี้ ได้รับความร่วมมือร่วมใจความเสียสละ ทั้งกำลังกาย กำลังใจ กำลังความคิดและความสามัคคีจากทุกภาคส่วน ตลอดจนประชาชนชาวจังหวัดสุโขทัยทุกท่าน ทำให้การจัดงานสำเร็จลุล่วงตามวัตถุประสงค์ที่กำหนด จึงขอขอบคุณผู้มีส่วนเกี่ยวข้องไว้ ณ โอกาสนี้
“ในงานยังมีกิจกรรมที่แสดงถึงวิถีชีวิตของชาวสุโขทัย ที่ได้กล่าวขานในหลักศิลาจารึก เช่น พิธีรับรุ่งอรุณแห่งความสุข พิธีบวงสรวงบูรพกษัตริย์สุโขทัยทุกพระองค์ การประกวดกระทงใหญ่ กระทงเล็ก โคมชัก โคมแขวน พนมหมาก และพนมดอกไม้ การประกวดนางนพมาศ การแสดงแสง เสียง พิธีเผาเทียน ขบวนแห่ประเพณีวัฒนธรรม 9 อำเภอ ขบวนแห่นางนพมาศ พิธีอัญเชิญไฟพระฤกษ์และพระประทีปพระราชทาน การแสดงตำนานท้าวศรีจุฬาลักษณ์ การแสดงพลุ ตะไล ไฟพะเนียง รวมถึงมีการจัดตลาดชุมชน จำหน่ายสินค้าและอาหารพื้นถิ่นจังหวัดสุโขทัย” รองนายกรัฐมนตรี กล่าว
ผู้สื่อข่าวรายงานว่า ภายหลังเปิดงาน นายสมศักดิ์ พร้อมคณะ ได้นั่งชมขบวนแห่นางนพมาศ และขบวนแห่ประเพณีวัฒนธรรม จาก 9 อำเภอ ของจังหวัดสุโขทัย ซึ่งได้มีการจัดขบวนอย่างยิ่งใหญ่ ตามเอกลักษณ์ของแต่ละอำเภอ นอกจากนี้ ยังได้เดินเยี่ยมชมตลาดชุมชนจำหน่ายสินค้าและอาหารพื้นถิ่นจังหวัดสุโขทัย ด้วย /////////

ที่มา : https://www.thaigov.go.th/news/contents/details/74936