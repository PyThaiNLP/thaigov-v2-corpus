รัฐบาลไทย-ข่าวทำเนียบรัฐบาล-ข่าวปลอม! ธนาคารออมสิน ปล่อยสินเชื่อ-กู้เงิน ระบาดหนักว่อนโซเชียล เตือนเช็คข้อมูลให้ดี อย่าหลงเชื่อ 


วันเสาร์ที่ 18 พฤศจิกายน 2566
ข่าวปลอม! ธนาคารออมสิน ปล่อยสินเชื่อ-กู้เงิน ระบาดหนักว่อนโซเชียล เตือนเช็คข้อมูลให้ดี อย่าหลงเชื่อ
ข่าวปลอม! ธนาคารออมสิน ปล่อยสินเชื่อ-กู้เงิน ระบาดหนักว่อนโซเชียล เตือนเช็คข้อมูลให้ดี อย่าหลงเชื่อ
กระทรวงดิจิทัลเพื่อเศรษฐกิจและสังคม (ดีอี) สรุปสถานการณ์ข่าวปลอมสัปดาห์ล่าสุด  พบข่าวปลอมนโยบายรัฐบาลมากกว่าครึ่ง ตามด้วยเรื่องผลิตภัณฑ์สุขภาพ ขณะที่ข่าวปลอมแอบอ้างธนาคารออมสิน ปล่อยสินเชื่อ-กู้เงิน ผ่านเพจออนไลน์ยังระบาดหนักและอยู่ในกระแสข่าวที่มีคนสนใจมากที่สุดติด 1 ใน 5 อันดับแรกในรอบสัปดาห์ เตือนประชาชนตรวจสอบข้อมูลให้รอบด้าน เช็คให้ชัวร์ ก่อนแชร์ ระวังมิจฉาชีพหลอกให้โอนเงิน และล้วงเอาข้อมูลสำคัญ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 10 - 16 พฤศจิกายน 2566 พบข้อความที่เข้ามาทั้งหมด 1,285,077 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 133 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 122 ข้อความ ตามมาด้วยการแจ้งเบาะแสผ่าน Line Official จำนวน 11 ข้อความ รวมเรื่องที่ต้องดำเนินการตรวจสอบ 84 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 41 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 38 เรื่อง อาทิ รัฐบาลเตรียมเปิดโครงการ e-Refund สำหรับคนไม่เข้าเกณฑ์รับเงินดิจิทัล สามารถลดหย่อนภาษีเงินได้บุคคล  เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 28 เรื่อง อาทิ สปสช. เพิ่มสิทธิประโยชน์ยารักษามะเร็งเต้านมระยะลุกลามในสิทธิบัตรทอง เป็นต้น
กลุ่มที่ 3 : ภัยพิบัติ จำนวน 6 เรื่อง กรมอุตุฯ เตือนเฝ้าระวังพายุ 2 ฝั่งไทย เตรียมรับมือฝนตกหนักเพิ่มขึ้นบริเวณภาคใต้ เนื่องจากร่องมรสุมพาดผ่านภาคใต้ตอนล่าง 11-14 พ.ย. 66 เป็นต้น
กลุ่มที่ 4 : เศรษฐกิจ จำนวน 12  เรื่อง อาทิ เปิดโอกาสให้ลงทุนหุ้น AOT เริ่มเทรด ฝึกเทรดกับโบรกเกอร์ กับหุ้นสนามบิน ผลตอบแทนสูงกว่าเงินฝาก เป็นต้น
โดย แบ่งเป็นเรื่องการหลอกลวงธุรกรรมทางการเงิน จำนวน 10 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ  และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน ระหว่างวันที่ 10 - 16 พฤศจิกายน 2566 มากที่สุด 10 อันดับ ได้แก่
อันดับที่ 1 : ออมสินปล่อยกู้สินเชื่อเพื่อคุณ ผ่านเพจออมสินเงินด่วน วงเงินสูงสุด 30,000 บาท
อันดับที่ 2 : ออมสินปล่อยเงินกู้รายเดือน วงเงิน 300,000 บาท ผ่านเพจเงินกู้ ออนไลน์
อันดับที่ 3 : ห้างทองชื่อดังร่วมกับ ก.ล.ต. เปิดลงทุนกองทุนรวมทองคำไทย 1,000 บาท รับปันผล 260 บาทต่อวัน
อันดับที่ 4 : ออมสินปล่อยสินเชื่อออมสิน ให้ยืม 10,000-1,000,000 บาท ผ่านเพจ NBKC CPT 4460
อันดับที่ 5 : เพจ Don Mueang International Airport-DMK เปิดรับสมัครพนักงานจำนวนมาก
อันดับที่ 6 : วิธีช่วยรักษามะเร็งได้ดี คือดื่มน้ำต้มใบและดอกของมะละกอ
อันดับที่ 7 : เว็บสล็อตออนไลน์ถูกกฎหมายและจดลิขสิทธิ์เป็นเจ้าแรกในไทย
อันดับที่ 8 : ห้างทองเปิดให้ลงทุนกองทุนทองคำไทย เริ่ม 999 บาท กำไร 260 บาท รับรองโดยตลาดหลักทรัพย์ฯ
อันดับที่ 9 : เรื่อง โทรศัพท์มือถือส่งผลต่อคลื่นสมอง ทำให้ก่อนนอนไม่สงบหลับยาก
อันดับที่ 10 : ดื่มน้ำใบย่านางช่วยรักษาโรคมะเร็ง
“ขอฝากเตือนประชาชนเรื่องมิจฉาชีพที่ยังมีการหลอกลวงอย่างต่อเนื่อง ควรตรวจสอบข้อมูลให้รอบด้าน อย่าหลงเชื่อในข้อความเชิญชวนต่าง ๆ โดยเฉพาะการหลอกลวงให้ลงทุน ให้สินเชื่อต่าง ๆ ดีอีเอส และศูนย์ต่อต้านข่าวปลอม ให้ความสำคัญในการตรวจสอบข่าวปลอม ตลอด 24 ชั่วโมง เมื่อได้รับข่าวสารข้อมูล  ควรตรวจสอบให้รู้เท่าทันรอบด้าน เลือกเชื่อ เลือกแชร์ เพื่อป้องกันความเสียหายที่จะเกิดขึ้น” นายเวทางค์ กล่าว
_____________________

ที่มา : https://www.thaigov.go.th/news/contents/details/74935