รัฐบาลไทย-ข่าวทำเนียบรัฐบาล-ผู้ว่าฯ กรุงเก่า สนองนโยบาย มท.1 สั่งการชุดปฏิบัติการพิเศษฝ่ายปกครอง บูรณาการร่วมตำรวจนำกำลังเข้าจับกุมบ่อนการพนันไฮโลอำเภอบางไทร มุ่งจัดระเบียบสังคมพร้อมย้ำสายด่วนศูนย์ดำรงธรรม


วันเสาร์ที่ 18 พฤศจิกายน 2566
18/11/2566
พิมพ์
ผู้ว่าฯ กรุงเก่า สนองนโยบาย มท.1 สั่งการชุดปฏิบัติการพิเศษฝ่ายปกครอง บูรณาการร่วมตำรวจนำกำลังเข้าจับกุมบ่อนการพนันไฮโลอำเภอบางไทร มุ่งจัดระเบียบสังคมพร้อมย้ำสายด่วนศูนย์ดำรงธรรม
ผู้ว่าฯ กรุงเก่า สนองนโยบาย มท.1 สั่งการชุดปฏิบัติการพิเศษฝ่ายปกครอง บูรณาการร่วมตำรวจนำกำลังเข้าจับกุมบ่อนการพนันไฮโลอำเภอบางไทร มุ่งจัดระเบียบสังคมพร้อมย้ำสายด่วนศูนย์ดำรงธรรม 1567 รับแจ้งเบาะแสการกระทำผิดตลอด 24 ชั่วโมง
เมื่อวันที่ 16 พ.ย. 66 นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา เปิดเผยว่า ชุดปฏิบัติการพิเศษฝ่ายปกครองจังหวัดพระนครศรีอยุธยา นำโดยชุดเฉพาะกิจกองบังคับการกองอาสารักษาดินแดนจังหวัดพระนครศรีอยุธยา บูรณาการกำลังร่วมกับชุดปฏิบัติการพิเศษฝ่ายปกครองอำเภอบางไทร สถานีตำรวจภูธรช้างใหญ่ เข้าตรวจสอบบ้านในพื้นที่เป้าหมายตำบลช้างใหญ่ อำเภอบางไทร จังหวัดพระนครศรีอยุธยา ทำให้ได้พบกลุ่มนักพนันกำลังรวมตัวกันเล่นการพนันไฮโลในบ้านหลังดังกล่าว ชุดปฏิบัติการฯ จึงได้แสดงตัวเข้าจับกุมนักพนันทั้งหมด หนำซ้ำยังพบผู้เล่นการพนันบางรายพกพาอาวุธปืนโดยไม่ได้รับอนุญาต จึงดำเนินการแจ้งข้อกล่าวหา พร้อมนำตัวส่งพนักงานสอบสวนสถานีตำรวจภูธรช้างใหญ่ ดำเนินคดีตามกฎหมาย
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวว่า ที่มาของปฏิบัติการในครั้งนี้ เกิดจากการที่จังหวัดพระนครศรีอยุธยา ได้บูรณาการหน่วยงานความมั่นคงในพื้นที่ นำกำลังร่วมกันปฏิบัติการจัดระเบียบสังคมและปราบปรามผู้มีอิทธิพล ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย โดยทางจังหวัดร่วมกันกำหนดกลไกการดำเนินงาน และจัดตั้งชุดปฏิบัติการเฉพาะกิจในระดับจังหวัดและระดับอำเภอ บูรณาการกำลังกับหน่วยงานที่เกี่ยวข้องในการดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิด
"โดยเมื่อเวลา 14.30 น. ของวันนี้ ชุดปฏิบัติการฯ ได้เข้าตรวจสอบบ้านเลขที่ 33 หมู่ที่ 4 ตำบลช้างใหญ่ อำเภอบางไทร จังหวัดพระนครศรีอยุธยา ซึ่งได้รับเรื่องร้องเรียนจากประชาชน และพบกลุ่มนักพนันที่กำลังรวมตัวกันเล่นการพนันไฮโล ในบ้านหลังดังกล่าว ชุดปฏิบัติการฯ จึงได้แสดงตัวเข้าจับกุม โดยสามารถจับกุมนักพนันได้ทั้งสิ้น 31 ราย แบ่งเป็นชาย 23 ราย และหญิง 8 ราย พร้อมทั้งแจ้งข้อกล่าวหาแก่ นายภิรมย์ (สงวนนามสกุล) อายุ 45 ปี เป็นเจ้าบ้าน ในข้อกล่าวหา จัดให้มีการเล่นการพนันเอาเงินหรือทรัพย์สิน ตาม พ.ร.บ. การพนัน 2478 และนายสมเกียรติ (สงวนนามสกุล) อายุ 58 ปี ผู้เล่นการพนันและพกพาอาวุธปืน ได้แจ้งข้อกล่าวหาว่า ร่วมกันเล่นการพนันฯ ตาม พ.ร.บ. การพนัน 2478 และพกพาอาวุธติดตัวไปในเมืองและหมู่บ้านหรือทางสาธารณะโดยไม่ได้รับอนุญาตฯ มีอาวุธปืนหรือเครื่องกระสุนปืนไว้ในครอบครองโดยไม่ได้รับอนุญาต ตาม พ.ร.บ.อาวุธปืนฯ 2490" นายนิวัฒน์ฯ กล่าวเพิ่มเติม
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวในช่วงท้ายว่า จังหวัดพระนครศรีอยุธยา มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอเชิญชวนพี่น้องประชาชนทุกท่านช่วยกันระแวดระวังบ้านเมืองของเรา ช่วยกันเป็นหูเป็นตา ให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิด เช่น เช่นการลักลอบเล่นการพนัน หรือการกระทำความผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว

ที่มา : https://www.thaigov.go.th/news/contents/details/74929