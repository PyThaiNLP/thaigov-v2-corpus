รัฐบาลไทย-ข่าวทำเนียบรัฐบาล-โฆษกรัฐบาลเผย พณ ต้อนรับเลขาฯพรรคคอมมิวนิสต์จีน กระชับความสัมพันธ์การค้า ความร่วมมือ EEC ให้แน่นแฟ้น


วันเสาร์ที่ 18 พฤศจิกายน 2566
โฆษกรัฐบาลเผย พณ ต้อนรับเลขาฯพรรคคอมมิวนิสต์จีน กระชับความสัมพันธ์การค้า ความร่วมมือ EEC ให้แน่นแฟ้น
โฆษกรัฐบาลเผย พณ ต้อนรับเลขาฯพรรคคอมมิวนิสต์จีน กระชับความสัมพันธ์การค้า ความร่วมมือ EEC ให้แน่นแฟ้น
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ให้การต้อนรับและหารือ นายอี้  เลี่ยนหง เลขาธิการพรรคคอมมิวนิสต์จีน ประจำมณฑลเจ้อเจียง ซึ่งถือเป็นการเดินทางเยือนไทยเป็นครั้งแรก เพื่อโอกาสกระชับความสัมพันธ์ไทย-จีน และเพิ่มพูนความร่วมมือโดยเฉพาะทางเศรษฐกิจ ในความร่วมมือระดับมณฑล
โฆษกประจำสำนักนายกรัฐมนตรีเปิดเผยว่า การพบหารือกันในครั้งนี้เป็น โอกาสเพิ่มพูนความร่วมมือทางเศรษฐกิจ โดยเฉพาะความร่วมมือระดับมณฑล เนื่องด้วยนักลงทุนจากเจ้อเจียงเป็นนักลงทุนอันดับต้นๆ ของจีนในไทย โดยเฉพาะใน EEC โดยเฉพาะในสาขา e-commerce โลจิสติกส์ พลังงานใหม่ และขยายความร่วมมือผ่านนิคมอุตสาหกรรมไทย - จีน ที่จังหวัดระยอง เนื่องด้วยมณฑลเจ้อเจียงมีบทบาทสำคัญในการพัฒนาคุณภาพสูง มีเศรษฐกิจภาคเอกชนที่แข็งแกร่ง ทั้งเป็น Hub ด้านดิจิทัล โดยเฉพาะเมืองหางโจว ตลอดจนบูรณาการเขตเศรษฐกิจสามเหลี่ยมปากแม่น้ำแยงซี (Yangtze River Delta: YRD)
นอกจากนี้ ทั้งสองฝ่ายยังเตรียมพร้อมยกระดับความร่วมมือ 4 ด้านหลัก ได้แก่ 1) เศรษฐกิจ การค้า การลงทุน 2) ดิจิทัล วิทยาศาสตร์ เทคโนโลยี และนวัตกรรม และความร่วมมือทางวิชาการ 3) การพัฒนาที่ยั่งยืน รถยนต์พลังงานไฟฟ้า และส่งเสริมเศรษฐกิจสีเขียว และ 4) การส่งเสริมซอฟต์พาวเวอร์และการท่องเที่ยวระหว่างกัน
ในส่วนของไทย โดยกระทรวงพาณิชย์ กระทรวงการต่างประเทศ และสำนักงานคณะกรรมการส่งเสริมการลงทุน (BOI) ภายใต้ทีมประเทศไทย จะพัฒนาความร่วมมือกับมณฑลเจ้อเจียงในระยะต่อไป โดยจะดำเนินการผ่านกลไก 3 ประการ ได้แก่
(1) การประชุมคณะทำงานไทย - มณฑลเจ้อเจียง ซึ่งฝ่ายไทยขับเคลื่อนโดยสถานกงสุลใหญ่ ณ นครเซี่ยงไฮ้
(2) การจัดทำ MOU เพื่อส่งเสริมความร่วมมือทางการค้าและเศรษฐกิจระหว่างกรมส่งเสริมการค้าระหว่างประเทศกับกรมพาณิชย์ เจ้อเจียง โดยเฉพาะประเด็นด้านการค้าบริการดิจิทัล ในฐานะที่เจ้อเจียง เป็นฮับด้านดิจิทัลของจีน
(3) การจัดทำ MOU เพื่อส่งเสริมความร่วมมือและความเชื่อมโยงทางยุทธศาสตร์ระหว่าง EEC ของไทยกับเขตเศรษฐกิจสามเหลี่ยมปากแม่น้ำแยงซี  (Yangtze River Delta: YRD) ของจีนต่อไป
นอกจากนี้ มณฑลเจ้อเจียงยังมีความสนใจที่จะจับมือเป็นบ้านพี่เมืองน้องกับจังหวัดระยองและจังหวัดพิษณุโลก ซึ่งรองนายกฯ ได้ประสานเบื้องต้นไปยังกระทรวงมหาดไทยแล้ว โดยคาดว่าจะมีความร่วมมือที่ดีของบ้านพี่เมืองน้องในเร็ววันนี้ โดยเลขาธิการพรรคคอมมิวนิสต์จีน ประจำมณฑลเจ้อเจียงได้เชิญรีองนายกฯ และคณะเยือนมณฑลเจ้อเจียง เพื่อกระชับความร่วมมือระหว่างกันให้แน่นแฟ้นมากยิ่งขึ้น ซึ่งจะเป็นประโยชน์ต่อธุรกิจการค้าของประเทศไทยอย่างมาก

ที่มา : https://www.thaigov.go.th/news/contents/details/74921