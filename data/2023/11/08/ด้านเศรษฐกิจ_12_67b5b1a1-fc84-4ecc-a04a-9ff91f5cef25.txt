รัฐบาลไทย-ข่าวทำเนียบรัฐบาล-“ธรรมนัส” เข้าใจหัวอกลูกชาวนา......เล็งชงอีก 1 มาตรการ หนุนค่าบริหารจัดการและพัฒนาคุณภาพข้าวไร่ละ 1,000 บาท เสนอ ครม.


วันพุธที่ 8 พฤศจิกายน 2566
“ธรรมนัส” เข้าใจหัวอกลูกชาวนา......เล็งชงอีก 1 มาตรการ หนุนค่าบริหารจัดการและพัฒนาคุณภาพข้าวไร่ละ 1,000 บาท เสนอ ครม.
“ธรรมนัส” เข้าใจหัวอกลูกชาวนา......เล็งชงอีก 1 มาตรการ
หนุนค่าบริหารจัดการและพัฒนาคุณภาพข้าวไร่ละ 1,000 บาท เสนอ ครม.
กลุ่มสมัชชาคนจน ประกาศยุติการชุมชนแล้ววันนี้ ยันพอใจผลเจรจารัฐบาลคืบ หลังปักหลักชุมนุมยาวนานกว่า 1 เดือน  รมว.เกษตรฯ รุดพบปะตัวแทนกลุ่มสมัชชาคนจนพร้อมส่งกลับบ้านทันเกี่ยวข้าว ยันรัฐบาลไม่ทิ้งปัญหาเดินหน้าเคลียร์ทุกปมให้ชาวบ้านตามที่รับปาก ประกาศเล็งหนุนค่าบริหารจัดการและพัฒนาคุณภาพข้าวอีกไร่ละพัน สูงสุดรายละไม่เกิน 2 หมื่นบาท ก่อนเสนอเข้า นบข. และ ครม.พิจารณา
วันนี้ (8 พ.ย. 2566 ) เมื่อเวลาประมาณ 09.00 น. ณ บริเวณถนนลูกหลวง ข้างกระทรวงศึกษาธิการ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมคณะเดินทางพบปะแกนนำกลุ่มสมัชชาคนจน และชาวบ้านที่มาปักหลักชุมนุมต่อเนื่องเป็นเวลา 31 วัน เพื่อเรียกร้องปัญหาความเดือดร้อนที่สั่งสมมานาน ซึ่งขณะนี้กรอบการดำเนินงานในการแก้ไขปัญหาตามข้อเรียกร้องมีความคืบหน้าเป็นที่น่าพอใจ จึงได้ประกาศยุติการชุมชนเป็นวันสุดท้าย โดยรัฐมนตรีว่าการกระทรวงเกษตรฯ ได้ขึ้นเวทีกล่าวกับกลุ่มสมัชชาคนจน ว่า ตลอดระยะเวลาที่ได้รับมอบหมายจากรัฐบาลให้เข้ามาดูแลรับเรื่องร้องเรียนจากพี่น้องกลุ่มสมัชชาคนจน ขณะนี้ถือว่าได้ข้อสรุปและข้อตกลงร่วมกันแล้วว่ารัฐบาลจะดำเนินการช่วยเหลือและแก้ปัญหาต่าง ๆ ให้กับชาวบ้านที่ได้รับผลกระทบจากโครงการพัฒนาของรัฐ ตามที่ได้มีการนำเสนอเข้าที่ประชุมคณะรัฐมนตรี รับทราบ ซึ่งผลการดำเนินการก็ถือว่าเป็นที่น่าพอใจของพี่น้องกลุ่มสมัชชาฯ และมีมติเห็นพ้องร่วมกันที่จะเดินทางกลับตามเวลาที่กำหนดไว้ หลังปักหลักชุมนุมมาตั้งแต่วันที่ 8 ตุลาคม จนถึงวันนี้ 8 พฤศจิกายน รวมเป็นระยะเวลากว่า 1 เดือน โดยวันนี้ทางรัฐบาลได้จัดเตรียมรถประจำทางกว่า 30 คัน รองรับพี่น้องกลุ่มสมัชชาคนจนเพื่อพาเดินทางกลับตามภูมิลำเนาและกลับไปเก็บเกี่ยวผลผลิตข้าวตามฤดูกาล
“ขอยืนยันว่ารัฐบาลมีความปรารถนาที่ดี ให้ความสนใจและมีความจริงใจที่จะร่วมในการแก้ปัญหาความเดือดร้อนของพี่น้องประชาชน และในฐานะที่ผมก็เป็นหนึ่งในลูกของชาวนาเข้าใจว่าปัญหาของชาวบ้านทุกคน ที่มาปักหลักรวมตัวกันเพื่อสะท้อนปัญหาให้กับรัฐบาล หลังจากนี้จะสะสางปัญหาเก่าโดยเร็ว ขออย่าเบื่อรัฐบาล เข้าใจวันนี้ทุกคนมารวมตัวกันเพราะได้รับความเดือดร้อน และในฐานะตัวแทนรัฐบาล ต้องขอประกาศกับพี่น้องว่า การเข้ามาพูดคุยตลอดระยะเวลาที่ผ่านมาจนเมื่อวานนี้ได้ข้อสรุป ซึ่งนายกรัฐมนตรีได้มอบหมายรองนายกฯ ภูมิธรรม เป็นตัวแทนรัฐบาล รวมถึงผมที่ได้รับมอบหมายให้เข้ามาแก้ไขปัญหาทุกอย่างตามที่พี่น้องกลุ่มสมัชชาได้สะท้อนมาให้รัฐบาล จนพี่น้องชาวบ้านทุกคนพอใจ และนำไปสู่การประกาศ “ยุติการชุมนุม” ในที่สุด” รมว.เกษตรฯ กล่าว
สำหรับความก้าวหน้าการดำเนินงานของคณะกรรมการย่อยทั้ง 6 คณะที่มีการแต่งตั้งเรียบร้อยแล้วนั้น เบื้องต้นขณะนี้กระทรวงพลังงานได้กำหนดจัดประชุมนัดแรกวันที่ 16 พฤศจิกายนนี้ จากนั้นคณะกรรมการในส่วนของกระทรวงเกษตรฯ ได้กำหนดจัดประชุมในวันที่ 20 พฤศจิกายน ต่อด้วยกระทรวงมหาดไทย กระทรวงแรงงาน และกระทรวงทรัพยากรธรรมชาติและสิ่งแวดล้อม ตามลำดับ โดยจะมีการแจ้งกับพี่น้องกลุ่มสมัชชาคนจนรับทราบอย่างต่อเนื่อง
รัฐมนตรีว่าการกระทรวงเกษตรฯ กล่าวทิ้งท้ายอีกว่า นอกจากที่คณะรัฐมนตรีได้มีมติเห็นชอบมาตรการช่วยเหลือเกษรกรผู้ปลูกข้าว โดยเห็นชอบ 2 มาตรการ เพื่อรักษาเสถียรภาพราคาข้าวโดย 1) สินเชื่อชะลอการขายข้าวในช่วงต้นฤดูข้าวนาปี 2566/2567 และ 2) สินเชื่อเพื่อรวบรวมข้าวและสร้างมูลค่าเพิ่มเรียบร้อยแล้วนั้น ในวันศุกร์นี้ (10 พ.ย.2566) จะมีการประชุมหารือการให้เงินช่วยเหลือชาวนาไร่ละ 1,000 บาท เกษตรกรครัวเรือนละไม่เกิน 20 ไร่ หรือคิดเป็นเงิน 20,000 บาท ภายใต้โครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าวปีการผลิต 2566/2567 ซี่งจะมีการพิจารณารายละเอียดกรอบแนวทางดำเนินการ เพื่อเสนอเข้าสู่ที่ประชุมคณะกรรมการนโยบายข้าว (นบข.) ก่อนเสนอคณะรัฐมนตรีให้ความเห็นชอบโดยเร็วอีกด้วย.

ที่มา : https://www.thaigov.go.th/news/contents/details/74354