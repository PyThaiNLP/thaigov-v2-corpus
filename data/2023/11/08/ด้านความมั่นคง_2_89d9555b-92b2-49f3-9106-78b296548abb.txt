รัฐบาลไทย-ข่าวทำเนียบรัฐบาล-จ.เชียงรายเปิดปฏิบัติการ “เชียงรายฟ้าใส” จับร้านคาราโอเกะค้ากามเด็กอายุ 13 ปี พร้อมเดินหน้าสนองนโยบาย มท.1 มุ่งจัดระเบียบสังคมและบังคับใช้กฎหมายอย่างเคร่งครัด เพื่อสร้างความผาสุก


วันพุธที่ 8 พฤศจิกายน 2566
08/11/2566
พิมพ์
จ.เชียงรายเปิดปฏิบัติการ “เชียงรายฟ้าใส” จับร้านคาราโอเกะค้ากามเด็กอายุ 13 ปี พร้อมเดินหน้าสนองนโยบาย มท.1 มุ่งจัดระเบียบสังคมและบังคับใช้กฎหมายอย่างเคร่งครัด เพื่อสร้างความผาสุก
จังหวัดเชียงรายเปิดปฏิบัติการ “เชียงรายฟ้าใส” จับร้านคาราโอเกะค้ากามเด็กอายุ 13 ปี พร้อมเดินหน้าสนองนโยบาย มท.1 มุ่งจัดระเบียบสังคมและบังคับใช้กฎหมายอย่างเคร่งครัด เพื่อสร้างความผาสุกให้พี่น้องประชาชน
วันนี้ (8 พ.ย. 66) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า จังหวัดเชียงรายมุ่งมั่นขับเคลื่อนเสริมสร้างความผาสุกให้กับสังคม สนองนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เพื่อทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวงหรือเดือดร้อนรำคาญจากการกระทำผิดกฎหมายรูปแบบต่าง ๆ โดยบูรณาการการทำงานระหว่างฝ่ายปกครองร่วมกับหน่วยงานด้านความมั่นคงอย่างไร้รอยต่อเพื่อปฏิบัติหน้าที่ตามกฎหมาย และหนุนเสริมกระบวนการทำงานแบบภาคีเครือข่าย (Partnership) ตามนโยบายของนายสุทธิพงษ์ จุลเจริญ ปลัดกระทรวงมหาดไทย ทำให้สามารถดูแลสารทุกข์สุขดิบของพี่น้องประชาชนได้อย่างรอบด้าน ทำให้ประชาชนใช้ชีวิตได้อย่างมีความสุข ผู้กระทำผิดกฎหมายไม่มีที่ยืนในสังคม
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า จังหวัดเชียงรายได้รับเรื่องร้องเรียนจากองค์กรเอกชนด้านการต่อต้านการค้ามนุษย์ว่ามีสถานประกอบการร้านลาบ คาราโอเกะ ตั้งอยู่ที่ตำบลห้วยสัก อำเภอเมืองเชียงราย จังหวัดเชียงราย มีพฤติกรรมการกระทำผิดกฎหมายในเรื่องการตั้งสถานบริการโดยไม่ได้รับอนุญาต เปิดและจำหน่ายเครื่องดื่มแอลกอฮอล์เกินกว่าเวลาที่กฎหมายกำหนด และยินยอมให้แสวงหาประโยชน์ทางเพศกับพนักงานของตนซึ่งมีอายุต่ำกว่า 18 ปี อันเข้าข่ายเป็นความผิดฐานค้ามนุษย์
"เมื่อคืนนี้ (7 พ.ย. 66) ตนได้สั่งการให้นายกองรบ กระทุ่มนัด ป้องกันจังหวัดเชียงราย ผู้ช่วยป้องกันจังหวัดเชียงราย ผู้บังคับกองร้อยอาสารักษาดินแดนจังหวัดเชียงรายที่ 1 และสมาชิกกองอาสารักษาดินแดน กองร้อยอาสารักษาดินแดนจังหวัดเชียงรายที่ 1 พร้อมด้วยนายศัพทนา อินต๊ะ ปลัดอาวุโสอำเภอเมืองเชียงราย รักษาราชการแทนนายอำเภอเมืองเชียงราย ปลัดอำเภอฝ่ายความมั่นคงอำเภอเมืองเชียงราย สมาชิก อส. กองร้อยอาสารักษาดินแดนอำเภอเมืองเชียงรายที่ 3 บูรณาการร่วมกับ กอ.รมน.จังหวัดเชียงราย และตำรวจภูธรเมืองเชียงราย เข้าตรวจสอบ โดยได้มีการสืบสวนและตรวจสอบข้อมูลแล้วน่าเชื่อว่ามีการกระทำความผิดจริง จึงได้วางแผนและเข้าจับกุมโดยวิธีล่อซื้อบริการทางเพศกับเหยื่อเป้าหมาย" นายพุฒิพงศ์ฯ กล่าว
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวต่ออีกว่า ต่อมาเวลาประมาณ 22.20 น. สายลับได้ทำการล่อซื้อ จำนวน 2 ราย และพาเหยื่อเป้าหมายมาที่โรงแรมฯ เมื่อรวบรวมหลักฐานจนเชื่อว่าครบองค์ประกอบความผิดแล้ว ทางชุดจับกุมได้เข้าทำการช่วยเหลือเหยื่อที่คาดว่าเป็นผู้เสียหายจากการค้ามนุษย์ได้สำเร็จ จากการตรวจสอบเบื้องต้นพบเหยื่อ 1 ราย มีอายุเพียง 16 ปี และในช่วงเวลาเดียวกัน ชุดจับกุมได้เข้าตรวจสอบภายในร้านดังกล่าว พบหญิงให้บริการเพิ่มเติมอีก 5 ราย ดื่มกินกับลูกค้า และได้ตรวจสอบพบแล้วพบว่าเป็น หญิงให้บริการอายุต่ำกว่า 18 ปี อีก 2 คน ซึ่งมีอายุ 16 ปี 1 คน และเด็กอายุ 13 ปี 1 คน ให้บริการกับแขกภายในร้าน
"การปฏิบัติการในครั้งนี้ สามารถควบคุมผู้ต้องหาได้ 2 คน ซึ่งเป็นเจ้าของร้าน โดยดำเนินคดีในข้อหา 1. ร่วมกันตั้งสถานบริการโดยไม่ได้รับอนุญาต 2. ร่วมกันส่งเสริมหรือยินยอมให้เด็กประพฤติตนไม่สมควรหรือน่าจะทำให้เด็กมีพฤติกรรมเสี่ยงต่อการกระทำความผิด 3. ร่วมกันบังคับ ขู่เข็ญ ใช้ ชักจูง ยุยง ส่งเสริม หรือยินยอมให้เด็ก แสดงหรือกระทำการอันมีลักษณะ ลามกอนาจาร ไม่ว่าว่าจะเป็นไปเพื่อได้มาซึ่งค่าตอบแทนหรือเพื่อการใด 4. ร่วมกันเป็นนายจ้างเด็กอายุต่ำกว่า 18 ปี เป็นลูกจ้าง โดยไม่แจ้งการจ้างซึ่งเป็นเด็กนั้นต่อพนักงานตรวจแรงงานใน 15 วัน นับตั้งแต่วันที่เด็กเข้าทำงาน 5. ร่วมกันเป็นนายจ้างให้ลูกจ้างซึ่งเป็นเด็กอายุต่ำกว่า 18 ปี ทำงานในระหว่างเวลา 22.00 - 06.00 น. โดยไม่ได้รับอนุญาต 6. ร่วมเป็นธุระจัดหา หรือชักพาไปซึ่งคนใดเพื่อให้บุคคลนั้นทำการค้าประเวณี ทั้งนี้ สำหรับข้อหาค้ามนุษย์ อยู่ระหว่างการสอบสวนพนักงานบริการจำนวน 7 คน โดยทีมสหวิชาชีพ" นายพุฒิพงศ์ฯ กล่าวเพิ่มเติม
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวในช่วงท้ายว่า จังหวัดเชียงรายยังคงเดินหน้าปฏิบัติการบูรณาการในรูปแบบ "ทีมจังหวัดเชียงราย" อันประกอบด้วยฝ่ายปกครอง ฝ่ายความมั่นคง ตลอดจนหน่วยงานที่เกี่ยวข้องตามกฎหมายประเภทต่าง ๆ เพื่อจัดระเบียบสังคม สร้างความสงบสุข และความเป็นระเบียบเรียบร้อยให้เกิดขึ้น และขอย้ำเตือนไปยังผู้ประกอบการ ทั้งสถานบริการ และสถานประกอบการที่มีลักษณะคล้ายสถานบริการ และร้านทุกประเภท ให้ปฏิบัติตามกฎหมายที่เกี่ยวข้องตามที่ได้รับอนุญาตอย่างเคร่งครัด และหากพบการกระทำผิดในลักษณะไม่มีใบอนุญาต ก็จะต้องถูกดำเนินการตามกฎหมายอย่างเข้มข้น จึงขอให้เลิกการกระทำผิดกฎหมายทุกประเภท หากตรวจพบ ไม่มีข้ออ้างหรือข้อละเว้นใด ๆ ทุกคนต้องอยู่ภายใต้กฎหมาย โดยพี่น้องประชาชนสามารถแจ้งเบาะแสการกระทำความผิดได้ทาง สายด่วนศูนย์ดำรงธรรม โทร. 1567 ตลอด 24 ชั่วโมง เพื่อเจ้าหน้าที่จะได้ดำเนินการต่อไป

ที่มา : https://www.thaigov.go.th/news/contents/details/74338