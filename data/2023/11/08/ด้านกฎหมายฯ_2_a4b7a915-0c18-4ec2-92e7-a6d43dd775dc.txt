รัฐบาลไทย-ข่าวทำเนียบรัฐบาล-เอกอัครราชทูตสหราชอาณาจักรประจำประเทศไทย เข้าเยี่ยมคารวะรัฐมนตรีว่าการกระทรวงยุติธรรม 


วันพุธที่ 8 พฤศจิกายน 2566
08/11/2566
พิมพ์
เอกอัครราชทูตสหราชอาณาจักรประจำประเทศไทย เข้าเยี่ยมคารวะรัฐมนตรีว่าการกระทรวงยุติธรรม
เอกอัครราชทูตสหราชอาณาจักรประจำประเทศไทย เข้าเยี่ยมคารวะรัฐมนตรีว่าการกระทรวงยุติธรรม
ในวันพุธที่ ๘ พฤศจิกายน ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายวัลลภ นาคบัว รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ และนางสาวจุฑารัตน์ จินตกานนท์ รองอธิบดีกรมราชทัณฑ์ ได้ให้การต้อนรับ นายมาร์ก กุดดิง (H.E. Mr. Mark Gooding) เอกอัครราชทูตวิสามัญผู้มีอำนาจเต็มแห่งสหราชอาณาจักรประจำประเทศไทยและคณะ ในโอกาสเข้าเยี่ยมคารวะและหารือข้อราชการ ณ ห้องรับรองประจำกระทรวงยุติธรรม (ห้อง ๓ - ๐๑) ชั้น ๓ อาคารกระทรวงยุติธรรม
โดยทั้งสองฝ่ายได้หารือเกี่ยวกับในประเด็น​สำคัญ​ ดังนี้ ๑) ความร่วมมือด้านหลักนิติธรรม ๒) กฎหมายที่เกี่ยวข้องกับสิทธิมนุษยชน อาทิ ร่างพระราชบัญญัติคู่ชีวิต พ.ศ. .... และพระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ๒๕๖๕ ๓) ความร่วมมือด้านราชทัณฑ์และการปราบปรามอาชญากรรมข้ามชาติ โดยเฉพาะการจัดการกับปัญหาการละเมิดทางเพศเด็กทางออนไลน์ ๔) การรับรองเอกสารโดยโนตารีปับลิก และ ๕) ความร่วมมือในการแก้ไขปัญหาในพื้นที่ ๓ จังหวัดชายแดนภาคใต้ นอกจากนี้ ฝ่ายสหราชอาณาจักรประสงค์เชิญรัฐมนตรีว่าการกระทรวงยุติธรรมเยือนสหราชอาณาจักรเพื่อศึกษาดูงานด้านหลักนิติธรรมและราชทัณฑ์ในโอกาสต่อไป
โดยการหารือข้อราชการในครั้งนี้นับเป็นการกระชับความสัมพันธ์ระหว่างไทยและสหราชอาณาจักรให้มีความแน่นแฟ้นยิ่งขึ้น ซึ่งจะนำไปสู่การขับเคลื่อนความร่วมมือในสาขาอื่น​ ๆ ให้มีความก้าวหน้าต่อไป

ที่มา : https://www.thaigov.go.th/news/contents/details/74375