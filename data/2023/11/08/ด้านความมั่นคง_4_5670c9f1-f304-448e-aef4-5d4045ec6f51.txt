รัฐบาลไทย-ข่าวทำเนียบรัฐบาล-รมช. มท. เกรียง กัลป์ตินันท์ ลงพื้นที่นครศรีฯ - สุราษฎร์ฯ ติดตามการเตรียมพร้อมรับมืออุทกภัยช่วงฤดูมรสุมในพื้นที่ภาคใต้


วันพุธที่ 8 พฤศจิกายน 2566
08/11/2566
พิมพ์
รมช. มท. เกรียง กัลป์ตินันท์ ลงพื้นที่นครศรีฯ - สุราษฎร์ฯ ติดตามการเตรียมพร้อมรับมืออุทกภัยช่วงฤดูมรสุมในพื้นที่ภาคใต้
รมช. มท. เกรียง กัลป์ตินันท์ ลงพื้นที่นครศรีฯ - สุราษฎร์ฯ ติดตามการเตรียมพร้อมรับมืออุทกภัยช่วงฤดูมรสุมในพื้นที่ภาคใต้ พร้อมประชุมผ่านระบบการประชุมทางไกลร่วมกับ 14 จังหวัดภาคใต้ รวมถึงจังหวัดเพชรบุรีและประจวบคีรีขันธ์
วันนี้ (8 พ.ย.66) เวลา 09.30 น. ที่ห้องประชุมศาลากลางจังหวัดนครศรีธรรมราช นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย, นางสมหญิง บัวบุตร ที่ปรึกษารัฐมนตรีช่วยว่าการกระทรวงเกษตรและสหกรณ์, นายชุมสาย ศรียาภัย คณะที่ปรึกษารัฐมนตรีช่วยว่าการกระทรวงมหาดไทย, นางสาวรัตมณี จงรักษ์ คณะที่ปรึกษารัฐมนตรีช่วยว่าการกระทรวงมหาดไทย, นายโชตินรินทร์ เกิดสม รองปลัดกระทรวงมหาดไทย, นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย, นายขจรเกียรติ รักพานิชมณี ผู้ว่าราชการจังหวัดนครศรีธรรมราช, นายรัฐพล นราดิศร รองอธิบดีกรมป้องกันและบรรเทาสาธารณภัย, นายทวีศักดิ์ ธนเดโชพล รองอธิบดีกรมชลประทาน ประชุมกองอำนวยการป้องกันและบรรเทาสาธารณภัยกลาง (กอปภ.ก.) โดยมี ผู้บริหาร ปภ. และผู้แทนหน่วยงานที่เกี่ยวข้อง อาทิ กรมอุตุนิยมวิทยา สำนักงานทรัพยากรน้ำแห่งชาติ กรมชลประทาน การไฟฟ้าฝ่ายผลิตแห่งประเทศไทย เข้าร่วมการประชุมผ่านระบบการประชุมทางไกลร่วมกับ 14 จังหวัดภาคใต้ รวมถึงจังหวัดเพชรบุรีและประจวบคีรีขันธ์ เพื่อติดตามการเตรียมความพร้อมรับมือสถานการณ์อุทกภัยในพื้นที่ภาคใต้
รัฐมนตรีช่วยว่าการกระทรวงมหาดไทย กล่าวว่า ตนรู้สึกยินดีและเป็นเกียรติอย่างยิ่งที่ได้มาพบปะและติดตามผลการดำเนินงานตามนโยบายของรัฐบาลและภารกิจสำคัญของกระทรวงมหาดไทย โดยเฉพาะอย่างยิ่งการเตรียมพร้อมรับสถานการณ์อุทกภัยและคลื่นลมแรงในพื้นที่ภาคใต้ 14 จังหวัด พร้อมกำชับทุกหน่วยงานติดตามเฝ้าระวังสถานการณ์อย่างต่อเนื่อง เตรียมกำลังเจ้าหน้าที่และเครื่องมืออุปกรณ์ให้พร้อมตามแผนเผชิญเหตุ เพื่อให้สามารถปฏิบัติการช่วยเหลือและดูแลความปลอดภัยแก่ประชาชนได้อย่างทันทีท่วงที ด้าน ปภ. ให้เตรียมความพร้อมทีมปฏิบัติการและเครื่องจักรกลด้านสาธารณภัยจากศูนย์ ปภ.เขตภาคใต้ เข้าประจำพื้นที่เสี่ยงอุทกภัยไว้ล่วงหน้า รวมถึงได้ร่วมกับกองทัพบกนำเฮลิคอปเตอร์บรรเทาสาธารณภัย KA-32 เข้าประจำการในพื้นที่ภาคใต้ ณ ค่ายวิภาวดีรังสิต จังหวัดสุราษฎร์ธานี เพื่อสนับสนุนภารกิจการป้องกัน แก้ไขปัญหา และช่วยเหลือผู้ประสบอุทกภัยในพื้นที่ภาคใต้
รัฐมนตรีช่วยว่าการกระทรวงมหาดไทย เปิดเผยว่า จากการติดตามข้อมูลสภาพอากาศของกรมอุตุนิยมวิทยาพบว่าช่วงเดือนพฤศจิกายนเป็นต้นไป ถือเป็นช่วงที่พื้นที่ภาคใต้ของประเทศเริ่มเข้าสู่ฤดูมรสุม โดยบริเวณภาคใต้จะมีฝนตกชุกหนาแน่นและอาจมีพายุหมุนเขตร้อนเคลื่อนเข้ามาใกล้ประเทศไทยทางภาคตะวันออกและต่อเนื่องลงมาจนถึงอ่าวไทยตอนบนและภาคใต้ได้ ทำให้มีความเสี่ยงต่อการเกิดท่วมฉับพลัน น้ำป่าไหลหลาก น้ำล้นตลิ่งในบางแห่ง ดังนั้น เพื่อเป็นการเตรียมความพร้อมการบริหารจัดการสาธารณภัยและรับมือสถานการณ์ภัยที่อาจเกิดขึ้นไว้ล่วงหน้า จึงได้สั่งการให้จังหวัดและหน่วยงานที่เกี่ยวข้องเฝ้าระวังและติดตามสภาพอากาศ ปริมาณน้ำฝนสถานการณ์น้ำ และประเมินความเสี่ยงต่อการเกิดอุทกภัย น้ำท่วมขัง และดินโคลนถล่มในพื้นที่เสี่ยงภัย พร้อมทั้งกำชับให้จังหวัดบูรณาการความร่วมมือกับทุกภาคส่วนในพื้นที่ ไม่ว่าจะเป็นหน่วยทหาร องค์กรปกครองส่วนท้องถิ่น อาสาสมัครมูลนิธิ ในการเตรียมความพร้อมและแผนเผชิญเหตุรองรับกรณีที่สถานการณ์ภัยในพื้นที่มีแนวโน้มรุนแรง ให้อพยพประชาชนในพื้นที่เสี่ยงภัยไปยังพื้นที่ปลอดภัย หรือศูนย์พักพิงที่จัดเตรียมไว้โดยทันทีจนกว่าสถานการณ์จะเข้าสู่ภาวะปกติ รวมทั้งให้แจ้งเตือนประชาชน นักท่องเที่ยวให้ทราบสถานการณ์ภัยที่อาจเกิดขึ้นในพื้นที่ และวิธีปฏิบัติตนอย่างปลอดภัยเมื่อเกิดหรือคาดว่าจะเกิดสาธารณภัย โดยใช้การสื่อสารทุกช่องทาง เพื่อให้ข้อมูลไปถึงประชาชนอย่างมีประสิทธิภาพ
"ขอให้ ปภ. ประสานจังหวัดในพื้นที่ภาคใต้ติดตามข้อมูลสภาพอากาศและสถานการณ์น้ำพื้นที่ รวมทั้งเตรียมความพร้อมด้านกำลังเจ้าหน้าที่และเครื่องจักรกลด้านสาธารณภัยให้พร้อมสำหรับออกปฏิบัติการเผชิญเหตุและช่วยเหลือประชาชน โดยเฉพาะเมื่อเกิดสาธารณภัยขึ้นในพื้นที่ ให้จัดชุดปฏิบัติการเร่งเข้าคลี่คลายสถานการณ์ พร้อมทั้งดูแลความเป็นอยู่ของประชาชนในด้านต่าง ๆ ทั้งการดำรงชีพ การจัดตั้งโรงครัวเลี้ยงผู้ประสบภัย การแจกจ่ายถุงยังชีพ เพื่อบรรเทาความเดือดร้อนของประชาชนจนกว่าสถานการณ์จะเข้าสู่ภาวะปกติ" รมช.มท. กล่าวเน้นย้ำ
รัฐมนตรีช่วยว่าการกระทรวงมหาดไทย กล่าวเพิ่มเติมว่า ในเรื่องการแก้ไขปัญหาน้ำท่วม กรมป้องกันและบรรเทาสาธารณภัย และหน่วยงานด้านการบริหารจัดการน้ำ ต้องเน้นเรื่องการป้องให้มากยิ่งขึ้น เพื่อป้องกันผลกระทบในระยะยาว ซึ่งปัจจุบันเราสูญเสียงบประมาณจำนวนมากไปกับการบรรเทาความเดือดร้อนของประชาชน ซึ่งเป็นการแก้ไขปัญหาเฉพาะหน้า หากเรามีข้อมูลที่ชัดเจน และมีแผนงาน/โครงการที่จะส่งผลให้ปัญหาอุทกภัยลดความรุนแรงลงได้ในระยะยาว เราควรที่จะศึกษาและลงทุนกับการสร้างหลักประกันความปลอดภัยให้กับประชาชน เช่น เร่งรัดเพิ่มพื้นที่ชลประทาน การขุดลอก การสร้างฝาย เขื่อน แก้มลิง และยึดหลัก “น้ำต้องมีที่อยู่ที่ไป” สร้างทางระบายน้ำลงสู่ทะเล (Floodways) และช่องทางเชื่อมท่อทางน้ำหลักเพื่อกระจายน้ำ (Flood chanal) เป็นต้น
สำหรับประชาชนในพื้นที่เสี่ยงภัย ขอให้ติดตามพยากรณ์อากาศและประกาศเตือนภัยจากทางราชการอย่างใกล้ชิด หากได้รับความเดือดร้อนจากสาธารณภัย สามารถแจ้งเหตุและขอความช่วยเหลือทางไลน์ “ปภ.รับ แจ้งเหตุ 1784” โดยเพิ่มเพื่อน Line ID @1784DDPM และสายด่วนนิรภัย 1784 ตลอด 24 ชั่วโมง นอกจากนี้ ประชาชนยังสามารถติดตามประกาศการแจ้งเตือนภัยได้ที่แอปพลิเคชัน “THAI DISASTER ALERT” ได้อีกด้วย

ที่มา : https://www.thaigov.go.th/news/contents/details/74362