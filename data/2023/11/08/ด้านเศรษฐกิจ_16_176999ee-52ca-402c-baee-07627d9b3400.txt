รัฐบาลไทย-ข่าวทำเนียบรัฐบาล-นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ถวายผ้าพระกฐินพระราชทานกระทรวงคมนาคม ประจำปี 2566 ณ วัดพระราม 9 กาญจนาภิเษก


วันพุธที่ 8 พฤศจิกายน 2566
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ถวายผ้าพระกฐินพระราชทานกระทรวงคมนาคม ประจำปี 2566 ณ วัดพระราม 9 กาญจนาภิเษก
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เป็นประธานพิธีถวายผ้าพระกฐินพระราชทานกระทรวงคมนาคม ประจำปี 2566 ณ วัดพระราม 9 กาญจนาภิเษก เขตห้วยขวาง กรุงเทพมหานคร ในวันที่ 8 พฤศจิกายน 2566 เวลา 09.09 น. โดยมี นางมนพร เจริญศรี รัฐมนตรีช่วยว่าการกระทรวงคมนาคม นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม และคณะผู้บริหารระดับสูง หัวหน้าหน่วยงานในสังกัดกระทรวงคมนาคม เข้าร่วมพิธีฯ ซึ่งการถวายผ้าพระกฐินพระราชทานในครั้งนี้ กระทรวงคมนาคม หน่วยงานในสังกัด และประชาชนทั่วไปได้ร่วมบริจาคโดยเสด็จพระราชกุศล เป็นเงินจำนวนทั้งสิ้น 3,609,999 บาท
กฐินพระราชทาน เป็นกฐินที่พระบาทสมเด็จพระเจ้าอยู่หัว พระราชทานผ้าพระกฐินและบริวารกฐินซึ่งเป็นของหลวงให้ส่วนราชการ กระทรวง ทบวง กรมต่าง ๆ ตลอดจนคณะบุคคลที่สมควรขอพระราชทานอัญเชิญไปถวายยังพระอารามหลวงต่าง ๆ โดยกระทรวงคมนาคมได้ถวายผ้าพระกฐินพระราชทานอย่างต่อเนื่องเป็นประจำทุกปี เนื่องจากเป็นประเพณีที่พุทธศาสนิกชนได้ยึดถือปฏิบัติสืบต่อกันมาเป็นเวลาช้านาน เพื่อเป็นการอุปถัมภ์พระสงฆ์ที่จำพรรษาครบถ้วนไตรมาสให้ได้รับอานิสงส์ตามพระวินัย และเป็นทุนในการบูรณปฏิสังขรณ์พระอาราม โดยเป็นการรวมพลังแห่งความสามัคคีทั้งทางกาย วาจา และจิตใจในการสร้างบุญกุศล สร้างความสุขของการอยู่ร่วมกันในสังคม รวมทั้งเป็นการจรรโลงและส่งเสริมพระพุทธศาสนาให้มั่นคงดำรงอยู่เจริญวัฒนาสถาพรสืบไป
วัดพระราม 9 กาญจนาภิเษก เป็นวัดพระอารามหลวง ซึ่งสร้างขึ้นตามพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร  ให้แก้ไขปัญหาน้ำเน่าเสีย ด้วยวิธีเติมอากาศที่บึงพระราม 9 ซึ่งเป็นที่ดินของสำนักงานทรัพย์สินส่วนพระมหากษัตริย์ และปรับปรุงสภาพพื้นที่เพื่อพัฒนาชุมชนบริเวณบึงพระราม 9 ดำเนินการจัดตั้งให้เป็นวัดในนามมูลนิธิชัยพัฒนา เพื่อใช้เป็นพุทธสถานในการประกอบกิจของสงฆ์ และเป็นศูนย์รวมแห่งจิตใจของราษฎรในการที่ประกอบกิจกรรมต่าง ๆ ร่วมกัน วัดพระราม 9 กาญจนาภิเษก ถือเป็นแบบอย่างในการก่อสร้างวัดเล็ก ๆ เพื่อเป็นศูนย์รวมจิตใจของชุมชนที่ตั้งอยู่ในบริเวณใกล้เคียง และเพื่อใช้เป็นสถานที่ประกอบกิจกรรมทางพุทธศาสนา ตลอดจนกิจกรรมต่าง ๆ ในการเผยแพร่ศีลธรรมและจริยธรรมเพื่อพัฒนาชุมชน ผสมผสานวิถีแห่งการอยู่ร่วมระหว่างบ้าน (ชุมชน) วัด และราชการ (โรงเรียน) ในลักษณะการพึ่งพาอาศัย เกื้อกูลซึ่งกันและกัน และสร้างความเข้มแข็งเป็นปึกแผ่นของสังคมไทย

ที่มา : https://www.thaigov.go.th/news/contents/details/74372