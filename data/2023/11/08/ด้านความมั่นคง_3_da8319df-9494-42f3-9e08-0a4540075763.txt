รัฐบาลไทย-ข่าวทำเนียบรัฐบาล-พ่อเมืองลพบุรี นำหัวหน้าส่วนราชการพร้อมหน่วยงานที่เกี่ยวข้อง ลงพื้นที่เยี่ยม ติดตามให้ความช่วยเหลือ นักเรียนทุนพระราชทาน ม.ท.ศ. รุ่นที่ 13 - 15 จังหวัดลพบุรี เพื่อเป็นขวัญกำลังใจ


วันพุธที่ 8 พฤศจิกายน 2566
08/11/2566
พิมพ์
พ่อเมืองลพบุรี นำหัวหน้าส่วนราชการพร้อมหน่วยงานที่เกี่ยวข้อง ลงพื้นที่เยี่ยม ติดตามให้ความช่วยเหลือ นักเรียนทุนพระราชทาน ม.ท.ศ. รุ่นที่ 13 - 15 จังหวัดลพบุรี เพื่อเป็นขวัญกำลังใจ
พ่อเมืองลพบุรี นำหัวหน้าส่วนราชการพร้อมหน่วยงานที่เกี่ยวข้อง ลงพื้นที่เยี่ยม ติดตามให้ความช่วยเหลือ นักเรียนทุนพระราชทาน ม.ท.ศ. รุ่นที่ 13 - 15 จังหวัดลพบุรี เพื่อเป็นขวัญกำลังใจพร้อมแนะนำให้ปฏิบัติตัวเป็นแบบอย่างที่ดีแก่สังคม
วันนี้ (8 พ.ย. 66) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า ตนพร้อมด้วย นางสุวจี ศิริปัญโญ ประธานแม่บ้านมหาดไทยจังหวัดลพบุรี หัวหน้าส่วนราชการ ผู้นำท้องถิ่นท้องที่ และหน่วยงานที่เกี่ยวข้องร่วมลงพื้นที่เยี่ยมบ้านเพื่อติดตามและให้การสนับสนุนช่วยเหลือนักเรียนทุนพระราชทาน ม.ท.ศ. รุ่นที่ 13 - 15 ของจังหวัดลพบุรี จำนวน 8 ราย ในพื้นที่ 5 อำเภอ โดยได้มอบถุงยังชีพ และการช่วยเหลือแก่ครอบครัว รวมถึงแนะนำเรื่องการใช้ชีวิต อาทิ ด้านแนวทางในการศึกษา การไม่เกี่ยวข้องกับยาเสพติด รวมทั้งเรื่องอื่น ๆ ที่เกี่ยวข้องในการดำเนินชีวิต เพื่อเพิ่มพูนทักษะการเรียนรู้ ทักษะชีวิต บ่มเพาะให้เป็นคนดี มีทัศนคติที่ถูกต้องดีงาม มีจิตอาสาเพื่อส่วนรวม
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า นับเป็นความโชคดีของนักเรียนทุนพระราชทานโครงการทุนการศึกษาพระราชทาน ม.ท.ศ. ทุกคน ที่ได้รับพระมหากรุณาธิคุณอันหาที่สุดมิได้จากพระบาทสมเด็จพระเจ้าอยู่หัว พระผู้ทรงมีพระราชดำริให้จัดทำโครงการทุนการศึกษาสมเด็จพระบรมโอรสาธิราชฯ สยามมกุฎราชกุมาร (ม.ท.ศ.) ด้วยพระราชทรัพย์ส่วนพระองค์ และเงินจากผู้บริจาคโดยเสด็จพระราชกุศล เพื่อให้โอกาสแก่เยาวชนไทยที่มีผลการเรียนดี ความประพฤติดี แต่มีฐานะยากจนขัดสนในทุกจังหวัดทั่วประเทศ ตั้งแต่ระดับชั้นมัธยมศึกษาตอนปลายต่อเนื่องจนถึงปริญญาตรีหรือเทียบเท่า อันเป็นการลงทุนเพื่อพัฒนาความรู้ความสามารถและศักยภาพแก่เยาวชนไทย โดยได้พระราชทานโครงการมาตั้งแต่ปี พ.ศ. 2552 จนถึงปัจจุบัน รวม 15 รุ่น
“จังหวัดลพบุรี น้อมสำนึกในพระมหากรุณาธิคุณของพระบาทสมเด็จพระเจ้าอยู่หัว และมีปณิธานอันมุ่งมั่นในการสนองพระราชดำริด้วยการส่งเสริมให้นักเรียนทุน (ม.ท.ศ.) มีทักษะการเรียนรู้วิชาการต่าง ๆ มีการอบรมบ่มเพาะให้เป็นคนดี มีทัศนคติที่ถูกต้องดีงาม มีจิตอาสาเพื่อส่วนรวม ซึ่งถือเป็นสิ่งที่มีความสำคัญอย่างยิ่งสำหรับนักเรียนที่ได้รับทุนพระราชทาน ซึ่งนักเรียนผู้ได้รับพระมหากรุณาธิคุณทุกคนต้องมีความมุ่งมั่นตั้งใจและพัฒนาความรู้ความสามารถ เพื่อนำความรู้ไปใช้ในการศึกษาหาความรู้ในระดับที่สูงขึ้น ดังนั้นในขณะกำลังศึกษาเล่าเรียน จึงต้องได้รับการแนะนำ การดูแลจากคุณครูและหน่วยงานที่เกี่ยวข้อง เพื่อสร้างความรู้ความเข้าใจให้นักเรียนสามารถเติบโตไปเป็นพลเมืองที่มีคุณภาพ ร่วมเป็นกำลังในการพัฒนาประเทศชาติและสังคม” นายอำพลฯ กล่าว
นายอำพล อังคภากรณ์กุล ผู้ว่าราชการจังหวัดลพบุรี กล่าวต่ออีกว่า การที่นักเรียนทุนพระราชทาน ม.ท.ศ. ได้รับพระมหากรุณาธิคุณได้รับเลือกเป็นนักเรียนทุนพระราชทานนั้นก็ถือว่ามีความโชคดีเป็นอย่างยิ่ง ต้องดูแลตัวเอง ให้มีกำลังกาย กำลังใจที่ดี รำลึกนึกถึงพระมหากรุณาธิคุณ และพระคุณของผู้มีพระคุณที่ให้ความรักความเมตตา ทั้งคุณพ่อคุณแม่ ครูบาอาจารย์ที่อบรมสั่งสอนเรามา โดยสิ่งที่สำคัญที่สุดของการศึกษาเล่าเรียน คือ ต้องมีเป้าหมายและรักษาเป้าหมายของชีวิต มุ่งมั่นพัฒนาตนเอง เป็นแบบอย่างที่ดีให้สังคม ช่วยกันพัฒนาสังคมไทยให้เป็นสังคมที่มีการพัฒนาอย่างยั่งยืน
“ขอแสดงความยินดีกับนักเรียนทุนพระราชทาน ม.ท.ศ. รุ่นที่ 13 - 15 จำนวน 8 ราย ในพื้นที่อำเภอโคกเจริญ อำเภอชัยบาดาล อำเภอโคกสำโรง อำเภอท่าวุ้ง และอำเภอเมืองลพบุรี ทั้งนี้ ได้เน้นย้ำไปยังนายอำเภอในพื้นที่ที่เป็นภูมิลำเนาของนักเรียน ได้ร่วมกับนายกกิ่งกาชาด และภาคีเครือข่าย หมั่นลงพื้นที่เอาใจใส่ดูแลนักเรียนที่ได้รับทุนฯ ด้วยการสื่อสารให้ข้อมูล ข้อเท็จจริง และสภาพชีวิตความเป็นอยู่ของเด็กนักเรียน เพื่อได้ทราบถึงความต้องการของนักเรียนในพื้นที่ พร้อมทั้งบูรณาการร่วมกันกับภาคีเครือข่ายทั้ง 7 ภาคีในพื้นที่ คือ ภาครัฐ ภาคผู้นำศาสนา ภาควิชาการ ภาคเอกชน ภาคประชาชน ภาคประชาสังคม และภาคสื่อสารมวลชน ช่วยเหลือเด็กที่ไม่มีโอกาสได้ทุนให้ได้รับการศึกษาที่ดี เพื่อเป็นการแบ่งเบาพระราชภาระของพระบาทสมเด็จพระเจ้าอยู่หัว ที่ทรงมีพระราชปณิธานให้ประชาชนมีคุณภาพชีวิตที่ดี นักเรียน นักศึกษา ได้มีอนาคต มีชีวิตที่ดีอย่างยั่งยืน พร้อมทำประโยชน์ให้แก่ส่วนรวมและประเทศชาติ” นายนายอำพลฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/74361