รัฐบาลไทย-ข่าวทำเนียบรัฐบาล-โฆษกฯ เผยนายกฯ ยินดีความร่วมมือไทย-ซาอุดีฯ มีผลคืบหน้าหลังการยกเว้นการตรวจลงตราสำหรับผู้ถือหนังสือเดินทางทูต หนังสือเดินทางราชการ และหนังสือเดินทางพิเศษ มีผลใช้บังคับแล


วันพุธที่ 8 พฤศจิกายน 2566
08/11/2566
พิมพ์
โฆษกฯ เผยนายกฯ ยินดีความร่วมมือไทย-ซาอุดีฯ มีผลคืบหน้าหลังการยกเว้นการตรวจลงตราสำหรับผู้ถือหนังสือเดินทางทูต หนังสือเดินทางราชการ และหนังสือเดินทางพิเศษ มีผลใช้บังคับแล
โฆษกฯ เผยนายกฯ ยินดีความร่วมมือไทย-ซาอุดีฯ มีผลคืบหน้าเป็นรูปธรรม หลังการยกเว้นการตรวจลงตราสำหรับผู้ถือหนังสือเดินทางทูต หนังสือเดินทางราชการ และหนังสือเดินทางพิเศษ มีผลใช้บังคับแล้ว
วันนี้ (8 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ยินดีกับความร่วมมือด้านการกงสุลระหว่างไทยและซาอุดีอาระเบียที่มีผลสำเร็จอย่างรูปธรรม หลังบันทึกความเข้าใจระหว่างไทยและซาอุดีฯ ว่าด้วยการยกเว้นการตรวจลงตราสำหรับผู้ถือหนังสือเดินทางทูต หนังสือเดินทางราชการ และหนังสือเดินทางพิเศษ เริ่มมีผลใช้บังคับตั้งแต่วันที่ 6 พฤศจิกายน 2566
โฆษกประจำสำนักนายกรัฐมนตรีกล่าวว่า นายกรัฐมนตรีเดินหน้าสานต่อความสำเร็จหลังการฟื้นความสัมพันธ์ประเทศไทยและซาอุดีฯ โดยเมื่อระหว่างวันที่ 20-21 ตุลาคม ที่ผ่านมา นายกรัฐมนตรีได้เข้าร่วมการประชุมสุดยอด ASEAN – GCC Summit ซึ่งถือเป็นการประชุมครั้งแรกในประวัติศาสตร์ พร้อมได้เข้าเฝ้าฯ เจ้าชายมุฮัมมัด บิน ซัลมาน บิน อับดุลอะซีซ อาล ซะอูด มกุฎราชกุมาร และนายกรัฐมนตรีซาอุดีฯ ในโอกาสการหารือทวิภาคีระหว่างกัน ซึ่งไทยและซาอุดีฯ ได้หารือถึงแนวทางความร่วมมือและประเด็นที่คั่งค้างในทุกด้าน รวมถึงประเด็นการเมืองและการกงสุล ซึ่งมีจุดมุ่งหมายสำคัญในการเชื่อมความสัมพันธ์และการไปมาหาสู่ของประชาชนของทั้งสองประเทศ
สำหรับบันทึกความเข้าใจฉบับนี้ มีรายละเอียด ดังนี้ (1) มีวัตถุประสงค์เพื่ออำนวยความสะดวกการเดินทางไปราชการชั่วคราว โดยจะต้องเดินทางเข้าเดินทางผ่าน พำนัก และเดินทางออกจากราชอาณาจักรซาอุดีอาระเบียโดยไม่ต้องรับการตรวจลงตราเป็นระยะเวลารวมกันไม่เกินกว่า 90 วัน ในช่วงระยะเวลา 180 วัน นับจากวันแรกที่เดินทางเข้า โดยมีเงื่อนไขว่า บุคคลเหล่านั้นจะไม่ทำงานใดของตนเอง หรือกิจกรรมเชิงพาณิชย์ส่วนตัว
(2) ไม่มีผลใช้บังคับกับคนชาติไทยที่จะเดินทางเข้าราชอาณาจักรซาอุดีอาระเบียเพื่อประกอบพิธีฮัจย์หรืออุมเราะห์ (3) กำหนดให้มีการประสานงานระหว่างกันผ่านช่องทางการทูตเกี่ยวกับการเยือนอย่างเป็นทางการของคนชาติก่อนการเดินทางถึงรัฐใดรัฐหนึ่ง ในการนี้ กระทรวงการต่างประเทศขอความร่วมมือหน่วยงานต้นสังกัดของผู้ถือหนังสือเดินทางทูตและหนังสือเดินทางราชการซึ่งประสงค์จะเดินทางไปราชการที่ซาอุดีฯ โปรดแจ้งกระทรวงการต่างประเทศล่วงหน้าอย่างน้อย 10 วันทำการ ก่อนวันเดินทาง เพื่อกระทรวงการต่างประเทศประสานงานกับฝ่ายซาอุดีอาระเบียผ่านช่องทางการทูตตามที่กำหนดในบันทึกความเข้าใจต่อไป
“นายกรัฐมนตรียังคงติดตามและกำชับหน่วยงานที่เกี่ยวข้องในการยกระดับความร่วมมือกับซาอุดีฯ ให้คืบหน้า รัฐบาลพร้อมเพิ่มโอกาส และส่งเสริมความร่วมมือระหว่างไทยและซาอุดีฯ ในด้านต่าง ๆ ทั้งด้านเศรษฐกิจและการค้า การลงทุน ความมั่นคงและการทหาร วัฒนธรรมและการท่องเที่ยว ให้เพิ่มพูน และมีผลสำเร็จเป็นรูปธรรมมากยิ่งขึ้น เพื่อนำมาสู่ผลประโยชน์ของพี่น้องชาวไทย” นายชัย กล่าว

ที่มา : https://www.thaigov.go.th/news/contents/details/74342