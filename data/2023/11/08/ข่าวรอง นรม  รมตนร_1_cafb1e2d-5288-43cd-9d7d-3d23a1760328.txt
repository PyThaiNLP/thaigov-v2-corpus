รัฐบาลไทย-ข่าวทำเนียบรัฐบาล-“พวงเพ็ชร” ชี้ กลโกงมิจฉาชีพชุก แนะ ปชช. ตรวจสอบข้อมูลผ่าน Anti-Fake News Center Thailand และ Realnews Thailand ก่อนกดอ่าน-ส่งต่อ


วันพุธที่ 8 พฤศจิกายน 2566
08/11/2566
พิมพ์
“พวงเพ็ชร” ชี้ กลโกงมิจฉาชีพชุก แนะ ปชช. ตรวจสอบข้อมูลผ่าน Anti-Fake News Center Thailand และ Realnews Thailand ก่อนกดอ่าน-ส่งต่อ
“พวงเพ็ชร” ชี้ กลโกงมิจฉาชีพชุก แนะ ปชช. ตรวจสอบข้อมูลผ่าน Anti-Fake News Center Thailand และ Realnews Thailand ก่อนกดอ่าน-ส่งต่อ
วันนี้ (8 พ.ย. 66) นางพวงเพ็ชร ชุนละเอียด รัฐมนตรีประจำสำนักนายกรัฐมนตรี ให้สัมภาษณ์ถึงกรณีที่ปัจจุบันประชาชนถูกกลุ่มผู้ไม่หวังดีหรือมิจฉาชีพหลอกลวง ทั้งทางโทรศัพท์และผ่านสื่อโซเชียลมีเดียหลายช่องทาง จนเกิดความเสียหายมูลค่ามหาศาล โดยขอให้ประชาชน หากได้รับข้อมูลข่าวสาร หรือข้อความชวนลงทุนใดๆ ให้ทำการตรวจสอบจากหน่วยงานภาครัฐหรือช่องทางที่เชื่อถือได้ ก่อนส่งต่อข้อมูลหรือกดอ่านข้อความ เพื่อระงับความเสียหายที่อาจเกิดขึ้นในวงกว้าง
“การรับข้อมูลข่าวสารต่างๆ ผู้เสพสื่อสามารถตรวจสอบได้จากศูนย์ Anti-Fake News Center Thailand หรือ ศูนย์ต่อต้านข่าวปลอม ของกระทรวงดิจิทัลเพื่อเศรษฐกิจและสังคม และช่องทางข่าวจริงประเทศไทย หรือ Realnews Thailand ของกรมประชาสัมพันธ์  โดยตรวจสอบว่าข่าวใดจริง ข่าวใดเท็จ ก่อนแชร์หรือส่งต่อให้ผู้อื่น เราต้องรู้เท่าทัน เพราะการสื่อสารปัจจุบันรวดเร็ว มีการโกงออนไลน์มีเยอะ ทั้งชวนลงทุน ชวนทำงาน หลอกลวงอื่นๆ ต้องเช็คกับต้นทางของภาครัฐที่เชื่อถือได้ อย่าติดกับดักกลโกงของกลุ่มมิจฉาชีพ” รัฐมนตรีประจำสำนักนายกรัฐมนตรีกล่าว
ทั้งนี้ ที่ผ่านมารัฐมนตรีประจำสำนักนายกรัฐมนตรี ได้ร่วมหารือทวิภาคีกับประเทศกัมพูชาและเวียดนาม ในห้วงการประชุมรัฐมนตรีสารนิเทศอาเซียน ครั้งที่ 16 ณ นครดานัง ประเทศเวียดนาม โดยเน้นการให้ความรู้ประชาชนในการรู้เท่าทันสื่อ และการรับมือกับแก๊งค์คอลเซ็นเตอร์ ซึ่งถือเป็นประเด็นการผลักดันเร่งด่วนในเวทีภูมิภาคอาเซียน

ที่มา : https://www.thaigov.go.th/news/contents/details/74332