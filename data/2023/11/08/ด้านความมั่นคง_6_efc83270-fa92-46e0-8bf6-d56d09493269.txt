รัฐบาลไทย-ข่าวทำเนียบรัฐบาล-ระวัง !! หลงเชื่อนายหน้าเถื่อนลักลอบทำงานไต้หวัน ถูกดับฝันเสียเงิน - เสียงาน


วันพุธที่ 8 พฤศจิกายน 2566
08/11/2566
พิมพ์
ระวัง !! หลงเชื่อนายหน้าเถื่อนลักลอบทำงานไต้หวัน ถูกดับฝันเสียเงิน - เสียงาน
กรมการจัดหางาน เตือนภัยนายหน้าเถื่อนระบาดหลอกคนไทยทำงานไต้หวัน ย้ำ! ไปทำงานต่างประเทศถูกกฎหมายอุ่นใจมีสวัสดิการคุ้มครอง
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า จากกรณีแรงงานไทย 3 ราย ตกเป็นเหยื่อนายหน้าเถื่อนหลอกไปทำงานไต้หวัน โดยเสียค่าดำเนินการรายละ 50,000 บาท สุดท้ายไม่ได้ทำงานตามที่ตกลงและตั๋วเครื่องบินขากลับที่นายหน้าเตรียมไว้ให้ยังเป็นตั๋วปลอม เมื่อกลับถึงประเทศไทยจึงเข้าร้องทุกข์และแจ้งความดำเนินคดีกับนายหน้าเถื่อนคนดังกล่าว เกี่ยวกับเรื่องนี้
กรมการจัดหางานขอย้ำเตือนให้คนไทย ไปทำงานอย่างถูกต้องตามกฎหมายจะลดความเสี่ยงจากการถูกหลอกลวงหรือถูกนายจ้างเอารัดเอาเปรียบ เพราะแรงงานไทยจะได้รับการคุ้มครองตามสิทธิที่พึงมี ทำงานได้อย่างมีศักดิ์ศรี
นายสมชาย กล่าวว่า สำหรับกรณีนี้ได้มอบหมายให้เจ้าหน้าที่ดำเนินการกับผู้หลอกลวงตามกฎหมาย ซึ่งจะมีความผิดตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม มาตรา 91 ตรี ผู้ใดหลอกลวงผู้อื่นว่าสามารถหางาน หรือสามารถส่งไปฝึกงานในต่างประเทศได้ และโดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง ต้องระวางโทษจำคุกตั้งแต่ 3 - 10 ปีหรือปรับตั้งแต่ 60,000 - 200,000 บาท หรือทั้งจำทั้งปรับ โดยที่ผ่านมากรมการจัดหางาน ตรวจสอบ เฝ้าระวัง และประชาสัมพันธ์เกี่ยวกับการหลอกลวงคนหางานในทุกช่องทางมาโดยตลอด แต่ก็ยังมีคนไทยถูกหลอกลวงเรื่อยมา จึงขอย้ำเตือนอีกครั้งสำหรับผู้ที่สนใจเดินทางไปทำงานต่างประเทศ ขอให้ไปทำงานอย่างถูกต้องตามกฎหมาย ซึ่งมี 5 วิธี ได้แก่ บริษัทจัดหางานจัดส่ง กรมการจัดหางานจัดส่ง เดินทางไปทำงานด้วยตนเอง นายจ้างในประเทศไทย พาลูกจ้างไปทำงาน และนายจ้างในประเทศไทยส่งลูกจ้างไปฝึกงาน และหากต้องการใช้บริการบริษัทจัดหางาน ขอให้ตรวจสอบรายชื่อบริษัทฯกับกรมการจัดหางานก่อน โดยปัจจุบันมีบริษัทจัดหางานให้คนไปทำงานในต่างประเทศ ที่จดทะเบียนถูกต้องตามกฎหมายให้เลือกใช้บริการถึง 143 แห่ง ครอบคลุมทั้งในกรุงเทพมหานครและต่างจังหวัด
ทั้งนี้ ผู้ที่สนใจไปทำงานต่างประเทศสามารถศึกษาข้อมูลเกี่ยวกับประเทศที่ตนจะเดินทางไปทำงานผ่านระบบ e – Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ
doe.go.th/overseas หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/74366