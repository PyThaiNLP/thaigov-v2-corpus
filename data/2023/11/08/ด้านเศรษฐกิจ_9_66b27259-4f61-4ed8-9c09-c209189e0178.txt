รัฐบาลไทย-ข่าวทำเนียบรัฐบาล-“ธรรมนัส” เตรียมโชว์ผลงานกระทรวงเกษตรฯ ในรอบ 100 วันที่ผ่านมา ขับเคลื่อนนโยบายตามเป้าหมาย แก้ปัญหาภาคเกษตรครอบคลุมทั้งประเทศ


วันพุธที่ 8 พฤศจิกายน 2566
“ธรรมนัส” เตรียมโชว์ผลงานกระทรวงเกษตรฯ ในรอบ 100 วันที่ผ่านมา ขับเคลื่อนนโยบายตามเป้าหมาย แก้ปัญหาภาคเกษตรครอบคลุมทั้งประเทศ
“ธรรมนัส” เตรียมโชว์ผลงานกระทรวงเกษตรฯ ในรอบ 100 วันที่ผ่านมา ขับเคลื่อนนโยบายตามเป้าหมาย แก้ปัญหาภาคเกษตรครอบคลุมทั้งประเทศ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมผู้บริหารระดับสูงกระทรวงเกษตรและสหกรณ์ ครั้งที่ 1/2566 โดยมีนายไชยา พรหมา รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และผู้บริหารทุกหน่วยงานในสังกัดเข้าร่วมประชุม ณ ห้องประชุม 134-135 กระทรวงเกษตรและสหกรณ์ ว่า การประชุมผู้บริหารระดับสูงในวันนี้เป็นการติดตามความก้าวหน้าการดำเนินงานของกระทรวงเกษตรและสหกรณ์อย่างใกล้ชิด เพื่อให้การขับเคลื่อนนโยบาย/โครงการ/ภารกิจสำคัญตามนโยบายรัฐบาลและข้อสั่งการของนายกรัฐมนตรีมีความรวดเร็ว มีประสิทธิภาพ และ
เป็นรูปธรรมมากยิ่งขึ้น ซึ่งในวันนี้ที่ประชุมได้รับทราบสถานการณ์น้ำ การแก้ปัญหาภัยแล้งและอุทกภัย การเพิ่มปริมาณน้ำนอกเขตพื้นที่ชลประทานที่เป็นเรื่องสืบเนื่องจากข้อสั่งการ รวมทั้งแผนและผลการปฏิบัติการฝนหลวงในรอบสัปดาห์
ที่ผ่านมา นอกจากนี้ยังมีการติดตามสถานการณ์ราคาสินค้าเกษตรที่สำคัญอีกด้วย
ขณะเดียวกัน ได้มอบหมายให้ทุกหน่วยงานในสังกัดรายงานผลการดำเนินงานตามนโยบายและข้อสั่งการ
ของรัฐมนตรีว่าการกระทรวงเกษตรและสหกรณ์ รวมทั้งผลการดำเนินงานของคณะกรรมการชุดต่าง ๆ ตลอดจนพิจารณาโครงการสำคัญในระยะสั้น (Quick Win) ที่กำหนดให้หน่วยงานที่เกี่ยวข้องดำเนินการให้แล้วเสร็จภายใน 31 ธันวาคม 2566 ซึ่งจะเป็นผลงานสำคัญของกระทรวงเกษตรและสหกรณ์ ในรอบ 100 วัน ทั้งนี้ มีกำหนดการแถลงผลงานฯ ดังกล่าวในวันที่ 15 ธันวาคม 2566 นี้

ที่มา : https://www.thaigov.go.th/news/contents/details/74345