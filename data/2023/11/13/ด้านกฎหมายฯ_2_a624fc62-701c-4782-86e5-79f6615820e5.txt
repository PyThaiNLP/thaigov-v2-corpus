รัฐบาลไทย-ข่าวทำเนียบรัฐบาล-รมว.ยุติธรรม ร่วมอภิปรายสถานการณ์และผลกระทบความรุนแรงฯ ป.แพ่งและพาณิชย์ ม.๑๕๖๗(๒)


วันจันทร์ที่ 13 พฤศจิกายน 2566
13/11/2566
พิมพ์
รมว.ยุติธรรม ร่วมอภิปรายสถานการณ์และผลกระทบความรุนแรงฯ ป.แพ่งและพาณิชย์ ม.๑๕๖๗(๒)
รมว.ยุติธรรม ร่วมอภิปรายสถานการณ์และผลกระทบความรุนแรงฯ ป.แพ่งและพาณิชย์ ม.๑๕๖๗(๒)
ในวันจันทร์ที่ ๑๓ พฤศจิกายน ๒๕๖๖ เวลา ๑๑.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าร่วมอภิปรายเชิงวิชาการ หัวข้อ “การยุติการลงโทษทางกายทุกรูปแบบต่อเด็ก เพื่อผลักดันให้แก้ไขประมวลกฎหมายแพ่งและพาณิชย์ มาตรา ๑๕๖๗(๒)”  โดยมี สมาชิกสภาผู้แทนราษฎร สมาชิกวุฒิสภา เจ้าหน้าที่หน่วยงานภาครัฐและภาคประชาสังคมที่เกี่ยวข้อง เข้าร่วมฯ ณ ห้องประชุมภาณุมาศ โรงแรมรอยัลริเวอร์ เขตบางพลัด กรุงเทพมหานคร
โดยการประชุมในครั้งนี้ มูลนิธิศูนย์พิทักษ์สิทธิเด็ก ร่วมกับ เครือข่ายสิทธิเด็กประเทศไทย จัดขึ้นเพื่ออภิปรายเชิงวิชาการ ในหัวข้อ การยุติการลงโทษทางกายทุกรูปแบบต่อเด็ก เพื่อผลักดันให้แก้ไขประมวลกฎหมายแพ่งและพาณิชย์ มาตรา ๑๕๖๗(๒) เพื่อให้ผู้เข้าประชุมฯ รวมถึงเด็กและเยาวชน นักวิชาการ และสื่อมวลชน ได้แลกเปลี่ยนเรียนรู้สถานการณ์และผลกระทบความรุนแรงการลงโทษทางกายต่อเด็กในประเทศไทย สถานการณ์การขับเคลื่อนการยุติการลงโทษทางกายในระดับสากลและประเทศไทย ติดตามความก้าวหน้าการปรับปรุงแก้ไขประมวลกฎหมายแพ่งและพาณิชย์ มาตรา ๑๕๖๗(๒) และหาแนวทางการดำเนินมาตราการที่เหมาะสมทั้งด้านนิติบัญญัติ บริหาร สังคม และการศึกษาเพื่อยุติการลงโทษทางกายทุกรูปแบบต่อเด็ก
โอกาสนี้ รัฐมนตรีว่าการกระทรวงยุติธรรม กล่าวว่า ถ้าจะดูอดีตของสังคมใดให้ไปดูที่พิพิธภัณฑ์ ถ้าจะดูปัจจุบันให้ไปดูที่หน่วยสันติบาล ถ้าจะดูอนาคตให้ไปดูที่เด็กและเยาวชน คือ การศึกษา วิธีการมองความมั่นคงของประเทศ เรามักจะมองในเรื่องของการใช้กำลัง การใช้กฎหมาย อำนาจนิยม แต่นักสิทธิมนุษย์ชนจะมองว่า ความมั่นคงของมนุษย์ คือ ความมั่นคงของประเทศ แต่ในความเป็นจริงความมั่นคงของประเทศ คือ การมีจำนวนประชากรที่มีคุณภาพที่มากพอ ขณะนี้สังคมไทยอัตราการเกิดน้อยกว่าอัตราการตาย ดังนั้น ภารกิจในการสร้างคนเพื่อให้คนไปสร้างสังคมและสร้างชาติจึงเป็นภารกิจที่สำคัญ

ที่มา : https://www.thaigov.go.th/news/contents/details/74653