รัฐบาลไทย-ข่าวทำเนียบรัฐบาล-กรมบัญชีกลาง เตือนภัยไลน์ปลอมระบาด อย่ากดรับ อย่าแชร์!!


วันจันทร์ที่ 13 พฤศจิกายน 2566
13/11/2566
พิมพ์
กรมบัญชีกลาง เตือนภัยไลน์ปลอมระบาด อย่ากดรับ อย่าแชร์!!
มิจฉาชีพได้สร้างไลน์ปลอมชื่อ “สพบ.กรมบัญชีกลาง” และชื่อ “กรมบัญชีกลาง” ส่งต่อในกลุ่มไลน์ เพื่อหลอกลวงให้ดำเนินการต่างๆ ดังนั้น จึงขอเตือนภัยทุกท่าน อย่าหลงเชื่อ อย่ากด อย่าดาวน์โหลด อย่าแชร์ เพราะนั่นคือไลน์ปลอม และไม่มีส่วนเกี่ยวข้องกับกรมบัญชีกลาง
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่กรมบัญชีกลาง โดยสถาบันพัฒนาบุคลากรด้านการคลังและบัญชีภาครัฐ หรือ สพบ. ได้เปิดรับสมัครเข้ารับการฝึกอบรมหลักสูตรนักบริหารการเงินการคลังภาครัฐระดับสูง หรือ บงส. รุ่นที่ 11 ซึ่งเปิดรับสมัครตั้งแต่วันที่ 10 พฤศจิกายน ถึงวันที่ 8 ธันวาคม 2566 โดยเป็นหลักสูตรที่ดำเนินการเป็นปีที่ 11 มีวัตถุประสงค์เพื่อเติมเต็มศักยภาพนักบริหารระดับสูงให้เป็นผู้นำด้านการเงินการคลังภาครัฐที่มีวิสัยทัศน์ มีขีดความสามารถสูง สามารถขับเคลื่อนนโยบายการเงินการคลังของภาครัฐให้เกิดประสิทธิภาพและประสิทธิผล ภายใต้หลักธรรมาภิบาล ส่งผลให้การบริหารเงินงบประมาณของแผ่นดินเกิดประโยชน์สูงสุด มีความถูกต้อง โปร่งใส ตรวจสอบได้ รวมทั้งองค์กรมีความเข้มแข็งภายใต้กลไกการป้องกันการทุจริตและประพฤติมิชอบของภาครัฐ
“ปัจจุบันมีมิจฉาชีพแอบอ้างใช้ข้อมูลของกรมบัญชีกลางจัดทำเป็นลิงก์ปลอม แอปพลิเคชันปลอม เว็บไซต์ปลอม หนังสือราชการปลอม เพื่อหลอกลวงให้ข้าราชการ ผู้รับบำนาญและบุคคลในในครอบครัว และประชาชนทั่วไป หลงเชื่อ เข้าใจคลาดเคลื่อนและเกิดความสับสน รวมทั้งสูญเสียทรัพย์สินจากการดำเนินการของกลุ่มมิจฉาชีพดังกล่าว และล่าสุด มิจฉาชีพได้สร้างไลน์ปลอมชื่อ “สพบ.กรมบัญชีกลาง” และชื่อ “กรมบัญชีกลาง” ส่งต่อในกลุ่มไลน์ เพื่อหลอกลวงให้ดำเนินการต่างๆ ดังนั้น จึงขอเตือนภัยทุกท่าน อย่าหลงเชื่อ อย่ากด อย่าดาวน์โหลด อย่าแชร์ เพราะนั่นคือไลน์ปลอม และไม่มีส่วนเกี่ยวข้องกับกรมบัญชีกลางแต่อย่างใด กรมบัญชีกลางไม่มีนโยบายส่งไลน์ sms หรือโทรศัพท์หาข้าราชการ ผู้รับบำนาญหรือบุคคลในครอบครัวแต่อย่างใด ทั้งนี้ หากมีข้อสงสัย ขอให้ติดตามข่าวสารจากช่องทางต่าง ๆ ของกรมบัญชีกลาง เท่านั้น ดังนี้
- เว็บไซต์กรมบัญชีกลาง www.cgd.go.th
- facebook (กรมบัญชีกลาง The Comptroller General’s Department)
- YouTube (กรมบัญชีกลาง กระทรวงการคลัง)
- instagram (cgd_news)
- twitter (@Newscgd)
- tiktok (กรมบัญชีกลาง cgd_news)
- CGD Application
หรือสอบถามเพิ่มเติมได้ที่ Call Center กรมบัญชีกลาง 0 2270 6400 (60 คู่สาย)” โฆษกกรมบัญชีกลาง กล่าว

ที่มา : https://www.thaigov.go.th/news/contents/details/74622