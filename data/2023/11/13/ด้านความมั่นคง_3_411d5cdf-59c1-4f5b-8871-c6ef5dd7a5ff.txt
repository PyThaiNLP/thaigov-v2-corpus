รัฐบาลไทย-ข่าวทำเนียบรัฐบาล-“พัชรวาท” มอบรางวัลคนรักษ์ป่า ป่ารักชุมชน ปี 66 "ป่าชุมชนบ้านต้นตาล จ.นราธิวาส" คว้ารางวัลชนะเลิศป่าตัวอย่างระดับประเทศ


วันจันทร์ที่ 13 พฤศจิกายน 2566
“พัชรวาท” มอบรางวัลคนรักษ์ป่า ป่ารักชุมชน ปี 66 "ป่าชุมชนบ้านต้นตาล จ.นราธิวาส" คว้ารางวัลชนะเลิศป่าตัวอย่างระดับประเทศ
“พัชรวาท” มอบรางวัลคนรักษ์ป่า ป่ารักชุมชน ปี 66 "ป่าชุมชนบ้านต้นตาล จ.นราธิวาส" คว้ารางวัลชนะเลิศป่าตัวอย่างระดับประเทศ
“พัชรวาท” มอบรางวัลคนรักษ์ป่า ป่ารักชุมชน ปี 66 "ป่าชุมชนบ้านต้นตาล จ.นราธิวาส" คว้ารางวัลชนะเลิศป่าตัวอย่างระดับประเทศ
วันนี้ (9 พฤศจิกายน 2566) เวลา 10.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีมอบรางวัลถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการคนรักษ์ป่า ป่ารักชุมชน ประจำปี 2566 โดยปีนี้มีชุมชนต้นแบบที่ได้รับรางวัล จำนวน 16 ป่าชุมชน ซึ่งป่าชุมชนบ้านต้นตาล อำเภอยี่งอ จังหวัดนราธิวาส คว้ารางวัลชนะเลิศป่าชุมชนตัวอย่างระดับประเทศ พร้อมเงินรางวัล 200,000 บาท โดยโอกาสนี้ ร้อยเอก รชฏ พิสิษฐบรรณกร ผู้ช่วย รมว.ทส. นายนพดล พลเสน เลขานุการ รมว.ทส. พร้อมด้วย นายจตุพร บุรุษพัฒน์ ปลัดกระทรวงฯ นายสุรชัย อจลบุญ อธิบดีกรมป่าไม้ นางสาวชูศรี เกียรติขจรกุล กรรมการผู้จัดการใหญ่ บริษัท ราช กรุ๊ป จำกัด (มหาชน) ผู้บริหารหน่วยงาน ทส. และผู้แทนเครือข่ายป่าชุมชน ร่วมเป็นเกียรติและเป็นสักขีพยานในพิธี  ณ โรงแรมแกรนร์ ริชมอนด์ จังหวัดนนทบุรี
พล.ต.อ.พัชรวาท ได้กล่าวชื่นชมและแสดงความยินดีกับป่าชุมชนที่ได้รับรางวัล ซึ่งจะเป็นต้นแบบในการฟื้นฟูและพัฒนาป่าชุมชนอื่นต่อไป พร้อมทั้งขอบคุณและเป็นกำลังใจให้กับพี่น้องประชาชนเครือข่ายป่าชุมชนทุกท่าน รวมถึงบริษัท ราช กรุ๊ป (จำกัด) มหาชน ที่ได้ร่วมกันดูแลรักษาป่า ภายใต้โครงการคนรักษ์ป่า ป่ารักชุมชน มาอย่างต่อเนื่อง จนสามารถจัดตั้งป่าชุมชนทั่วประเทศครบ 15,000 ป่าชุมชน ผลจากความร่วมมือที่ได้ร่วมกันอนุรักษ์ ฟื้นฟู และบำรุงรักษาป่าชุมชนกว่า 12,000 แห่งทั่วประเทศ ทำให้ประชาชนสามารถใช้ประโยชน์จากความหลากหลายทางชีวภาพในป่าชุมชนที่อยู่ใกล้บ้าน สร้างรายได้และยกระดับคุณภาพชีวิต ทั้งยังสามารถกักเก็บคาร์บอน เกิดการซื้อขายคาร์บอนเครดิตจากป่าชุมชนได้อีกด้วย
โดยมีป่าชุมชนตัวอย่างที่ได้รับรางวัลอีก 15 ป่าชุมชน ประกอบด้วย รางวัลรองชนะเลิศระดับประเทศ 3 รางวัล ได้แก่ ป่าชุมชนบ้านห้วยหาด หมู่ที่ 7 ตำบลอวน อำเภอปัว จังหวัดน่าน  ป่าชุมชนบ้านเขาเขียว หมู่ที่ 14 ตำบลระบำ อำเภอลานสัก จังหวัดอุทัยธานี  ป่าชุมชนบ้านหนองเจริญ หมู่ที่ 7ตำบลขอนยูง อำเภอกุดจับ จังหวัดอุดรธานี รางวัลชนะเลิศระดับภาค 4 รางวัล ได้แก่ ป่าชุมชนบ้านร่องบอน อำเภอพาน จังหวัดเชียงราย ป่าชุมชนตำบลธาตุทอง อำเภอภูเขียว จังหวัดชัยภูมิ ป่าชุมชนชนบ้านโนนหินผึ้ง อำเภอประจันตคาม จังหวัดปราจีนบุรี ป่าชุมชนบ้านวังไทร (ถ้ำพระหอ) อำเภอทุ่งสง จังหวัดนครศรีธรรมราช รางวัลรองชนะเลิศระดับภาค 4 รางวัล ได้แก่ ป่าชุมชนบ้านป่างิ้ว อำเภอแม่ออน จังหวัดเชียงใหม่ ป่าชุมชนบ้านทับทิมสยาม อำเภอขุนหาญ จังหวัดศรีสะเกษ ป่าชุมชนชนบ้านสระเศรษฐี อำเภอท่าม่วง จังหวัดกาญจนบุรี ป่าชุมชนบ้านจังโหลน อำเภอรัตภูมิ จังหวัดสงขลา รางวัลป่าชุมชนดีเด่นด้านการพัฒนา 4 รางวัล ได้แก่ ป่าชุมชนบ้านแม่ฮ่องไคร้ หมู่ที่ 8 ตำบลแม่โป่ง อำเภอดอยสะเก็ด จังหวัดเชียงใหม่ ป่าชุมชนบ้านเปาปม - ดงยาง หมู่ที่  7 ตำบลนาพูน อำเภอวังชิ้น จังหวัดแพร่ ป่าชุมชนบ้านท่าเส้น หมู่ที่ 8 ตำบลแหลมกลัด อำเภอเมือง จังหวัดตราด ป่าชุมชนบ้านซำหวาย หมู่ที่ 3 ตำบลสีวิเชียร อำเภอน้ำยืน จังหวัดอุบลราชธานี นอกจากนี้ ยังมีการมอบรางวัลให้กับหน่วยงานกรมป่าไม้ที่ส่งเสริมป่าชุมชนดีเด่น อีกด้วย

ที่มา : https://www.thaigov.go.th/news/contents/details/74607