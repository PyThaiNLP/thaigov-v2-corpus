รัฐบาลไทย-ข่าวทำเนียบรัฐบาล-กระทรวงยุติธรรม ประชุมหารือการป้องกันและแก้ไขปัญหายาเสพติดภายใต้กรอบการดำเนินโครงการร้อยใจรักษ์ มูลนิธิแม่ฟ้าหลวง ในพระบรมราชูปถัมภ์


วันจันทร์ที่ 13 พฤศจิกายน 2566
13/11/2566
พิมพ์
กระทรวงยุติธรรม ประชุมหารือการป้องกันและแก้ไขปัญหายาเสพติดภายใต้กรอบการดำเนินโครงการร้อยใจรักษ์ มูลนิธิแม่ฟ้าหลวง ในพระบรมราชูปถัมภ์
กระทรวงยุติธรรม ประชุมหารือการป้องกันและแก้ไขปัญหายาเสพติดภายใต้กรอบการดำเนินโครงการร้อยใจรักษ์ มูลนิธิแม่ฟ้าหลวง ในพระบรมราชูปถัมภ์
ในวันจันทร์ที่ ๑๓ พฤศจิกายน ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมหารือข้อราชการโครงการร้อยใจรักษ์ มูลนิธิแม่ฟ้าหลวง ในพระบรมราชูปถัมภ์ โดยมี พลตำรวจโท ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทนเลขาธิการ ป.ป.ส. เจ้าหน้าที่โครงการร้อยใจรักษ์ มูลนิธิแม่ฟ้าหลวง ในพระบรมราชูปถัมภ์ และเจ้าหน้าที่ที่เกี่ยวข้อง เข้าร่วมฯ ณ ห้องประชุม ๑๐-๐๖ อาคารกระทรวงยุติธรรม
สำหรับโครงการร้อยใจรักษ์  มูลนิธิแม่ฟ้าหลวง ในพระบรมราชูปถัมภ์ จัดขึ้นเพื่อฟื้นฟูเขตป่าสงวน และให้ชาวบ้านได้มีที่ทำกินดำเนินการโดยมูลนิธิแม่ฟ้าหลวง ในพระบรมราชูปถัมภ์ ครอบคลุมพื้นที่ ๓๗,๑๑๙ ไร่ ๔ หมู่บ้าน และ ๒๐ หย่อมบ้าน โดย ๔ หมู่บ้านหลัก ได้แก่ บ้านห้วยส้าน บ้านเมืองงามเหนือ บ้านหัวเมืองงาม และบ้านเมืองงามใต้ ตำบลท่าตอน อำเภอแม่อาย จังหวัดเชียงใหม่ มรประชากรอาศัยอยู่ในพื้นที่ประมาณ ๑,๐๖๗ ครัวเรือน ๔,๒๙๗ คน
ซึ่งพื้นที่ดังกล่าวเป็นพื้นที่เปราะบาง และมีผลกระทบโดยตรงต่อความมั่นคงของชาติ และเป็นที่รู้จักว่ามีปัญหาการค้าและลำเลียงยาเสพติดข้ามแดนอย่างรุนแรง เนื่องจากตั้งอยู่บริเวณชายแดนไทย – เมียนมา ในช่วงหลายปีที่ผ่านมา พื้นที่นี้เคยตกอยู่ภายใต้อิทธิพลของกลุ่มผู้ค้ายาเสพติดรายใหญ่ทางภาคเหนือ และได้ถูกจับกุมดำเนินคดีไปแล้วในปัจจุบัน
สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงเล็งเห็นว่าควรนำการพัฒนาเข้ามา เพื่อสร้างโอกาสและทางเลือกในการดำรงชีวิตให้ประชาชนในพื้นที่ เพื่อไม่ให้ประชาชนต้องพึ่งพายาเสพติดและสิ่งผิดกฎหมายอีกต่อไป จึงเกิดเป็น “โครงการร้อยใจรักษ์” ตั้งแต่เดือนพฤศจิกายน ๒๕๖๐ เพื่อร้อยใจทุกคนเข้ามาร่วมกันทำงาน เพื่อความมั่นคงและยั่งยืนของชุมชนและสังคม
จึงได้ร่วมกับสำนักงาน ป.ป.ส. ให้เข้าร่วมเป็นส่วนหนึ่งในการป้องกันและแก้ไขปัญหายาเสพติด ด้วยการสร้างโอกาสและทางเลือกในการทำงานสุจริตแก่ชุมชนในพื้นที่ลุ่มน้ำห้วยส้านและลุ่มน้ำห้วยเมืองงาม เน้นการแก้ปัญหาที่แก่น คือ ความยากจนและการขาดโอกาส ด้วยการจูงใจให้ชาวบ้านหันมาประกอบอาชีพสุจริตแทนการทำสิ่งผิดกฎหมายและสร้างรายได้ที่มั่นคงให้ชุมชน เป้าหมายระยะยาว คือ การพัฒนาโครงการให้เป็นต้นแบบการแก้ปัญหายาเสพติดในเขตพื้นที่สังคมเมือง
โดยมีวัตถุประสงค์หลัก คือ พัฒนาคุณภาพชีวิตของประชาชนในพื้นที่ตามศาสตร์พระราชาและตามตำราแม่ฟ้าหลวง ด้วยการสร้างอาชีพทางเลือกที่สุจริตและหลากหลาย เพื่อลดความเสี่ยงในการกลับไปค้ายาเสพติดของคนในชุมชน ควบคู่ไปกับกิจกรรมส่งเสริมด้านสุขภาพ ลดจำนวนผู้เสพผู้ติดยาเสพติด พัฒนาด้านการศึกษา และอนุรักษ์สิ่งแวดล้อม เพื่อให้เกิดการพัฒนาที่สมดุล ซึ่งผลการดำเนินโครงการที่ผ่านมา ได้ดำเนินการพัฒนาระบบน้ำอุปโภค-บริโภคและระบบน้ำเพื่อการเกษตร พัฒนาด้านการเกษตรซึ่งเป็นอาชีพหลักของประชาชนในพื้นที่ ในด้านปศุสัตว์ได้ส่งเสริมพันธุ์สัตว์ที่มีคุณภาพให้กับชาวบ้าน ที่ต้องการเลี้ยงสัตว์ผ่านกองทุนปศุสัตว์ ให้บริการรักษาและติดตามสุขภาพสัตว์อย่างครบวงจร โดยเป้าหมายที่สำคัญของโครงการนี้ คือ หากไม่มีโครงการนี้แล้ว ทุกคนสามารถคิดและพัฒนาตนเองด้วยตัวเองได้อย่างยั่งยืน ตามศาสตร์พระราชาและตามตำราแม่ฟ้าหลวงอย่างแท้จริง
โอกาสนี้ รมว.ยุติธรรม กล่าวว่า เป้าหมายที่สำคัญทั้งหมด คือ มนุษย์มีความสำคัญที่จะสุดที่จะต้องได้รับการปกป้องคุ้มครองและได้รับการพัฒนา โดยจะหารูปแบบที่ชัดเจนเพื่อป้องกันสังคมไทยให้ปลอดจากยาเสพติดที่มีความรุนแรงและกระจายไปทั่วให้ได้ ในฐานะรัฐมนตรีว่าการกระทรวงยุติธรรมที่กำกับดูแล สำนักงาน ป.ป.ส. จะนำสิ่งที่ทางคณะกรรมการฯ ดำเนินการอยู่ไปขับเคลื่อนและเพิ่มเติมให้เกิดความสมบูรณ์และพัฒนางานเดิมให้ดียิ่งขึ้น ตามพระบรมราโชบายของสมเด็จพระศรีนครินทราบรมราชชนนี และสมเด็จพระเจ้าลูกเธอ เจ้าฟ้าพัชรกิติยาภาฯ  ที่จะสานต่อทิศทางที่พระองค์วางไว้ไปสู่เป้าหมายได้ พร้อมทั้งมั่นใจว่าจะสามารถขับเคลื่อนและรักษามาตรฐานนี้ไว้ให้ดีที่สุด เพื่อสร้างโอกาสที่จะทำให้ชุมชนเข้มแข็ง ด้วยความยั่งยืนต่อไป

ที่มา : https://www.thaigov.go.th/news/contents/details/74652