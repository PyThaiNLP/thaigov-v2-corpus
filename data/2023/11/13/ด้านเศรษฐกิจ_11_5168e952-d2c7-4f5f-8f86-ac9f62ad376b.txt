รัฐบาลไทย-ข่าวทำเนียบรัฐบาล-กรมทางหลวงชนบท เชิญชวนประชาชนแอ่วเหนือเยือนเมืองสามหมอก ชมความงดงามของ     ทุ่งดอกบัวตองที่ใหญ่ที่สุดในประเทศไทยบนดอยแม่อูคอ ระหว่างเดือนพฤศจิกายน - ธันวาคม นี้ 


วันจันทร์ที่ 13 พฤศจิกายน 2566
กรมทางหลวงชนบท เชิญชวนประชาชนแอ่วเหนือเยือนเมืองสามหมอก ชมความงดงามของ     ทุ่งดอกบัวตองที่ใหญ่ที่สุดในประเทศไทยบนดอยแม่อูคอ ระหว่างเดือนพฤศจิกายน - ธันวาคม นี้
....
กรมทางหลวงชนบท (ทช.) กระทรวงคมนาคม สนับสนุนนโยบายส่งเสริมการท่องเที่ยว และขับเคลื่อนเศรษฐกิจของ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม โดยสำนักงานทางหลวงชนบทที่ 10 (เชียงใหม่) แขวงทางหลวงชนบทแม่ฮ่องสอน เชิญชวนประชาชนมาเที่ยวชมและเก็บภาพความงามของดอกบัวตอง บนพื้นที่มากกว่า 500 ไร่ ความสูงกว่า 1,600 เมตร ซึ่งมีจุดชมวิวและศาลาชมวิวที่นักท่องเที่ยวสามารถมองเห็นทุ่งดอกบัวตองได้ 360 องศา โดยสถานที่ดังกล่าวถือเป็นจุดท่องเที่ยวที่เชิดชูของจังหวัดแม่ฮ่องสอน และเป็นหนึ่งในหมุดหมายของนักท่องเที่ยวที่ต้องการไปสัมผัสธรรมชาติและรับลมหนาวกับสมญานามว่า “เมืองสามหมอก” ด้วยสภาพภูมิประเทศที่เต็มไปด้วยภูเขาสูงสลับซับซ้อน สภาพอากาศจึงมีหมอกปกคลุมอยู่ตลอดเวลา ถือเป็นหนึ่งใน Amazing Thailand ที่ครั้งหนึ่งในชีวิตควรหาโอกาสไปชมให้ได้ ซึ่งดอกบัวตองจะบานเพียงปีละครั้งเท่านั้น สำหรับการเดินทางมายังทุ่งดอกบัวตองดอยแม่อูคอ จากตัวเมืองแม่ฮ่องสอน ระยะทางประมาณ 90 กิโลเมตร ใช้เส้นทางไปยังอำเภอขุนยวม ทล.108 (แม่ฮ่องสอน - ขุนยวม) แล้วเลี้ยวซ้ายเข้าสู่ ทล.1263 ที่สามแยกขุนยวม และเลี้ยวซ้ายอีกครั้งเข้าสู่ถนนสาย มส.4009 ตามป้ายแนะนำแหล่งท่องเที่ยวของ ทช. ไปอีกประมาณ 14 กิโลเมตร สำหรับในปี 2566 จังหวัดแม่ฮ่องสอน ได้จัดงานเทศกาลท่องเที่ยวดอกบัวตองบานบนดอยแม่อูคอ มีพิธีเปิดอย่างเป็นทางการเมื่อวันที่ 11 พฤศจิกายน 2566 ที่ผ่านมา ภายในมีการแสดงศิลปวัฒนธรรมพื้นถิ่น พิธีรับขวัญดอกบัวตอง และการจำหน่ายสินค้า OTOP ของจังหวัด เพื่อต้อนรับนักท่องเที่ยวที่จะเดินทางมาในช่วงเดือนพฤศจิกายนไปจนถึงต้นเดือนธันวาคม ถือว่าเป็นการส่งเสริมการท่องเที่ยวและกระตุ้นเศรษฐกิจในอำเภอขุนยวมอีกด้วย
ทั้งนี้ ทช. ให้ความสำคัญในเรื่องของความปลอดภัยในการเดินทางของประชาชน และให้การบริการแก่ประชาชน เตรียมความพร้อมเส้นทางท่องเที่ยวในฤดูหนาว อีกทั้งติดตั้งป้ายแนะนำเส้นทางบริเวณโครงข่ายทางหลวงชนบท เพื่อให้นักท่องเที่ยวสามารถเดินทางไปยังจุดหมายได้อย่างสะดวกปลอดภัย สอบถามข้อมูลการเดินทางเพิ่มเติมได้ที่สายด่วน ทช. โทร. 1146 หรือแขวงทางหลวงชนบทแม่ฮ่องสอน โทร. 0 5361 1871

ที่มา : https://www.thaigov.go.th/news/contents/details/74646