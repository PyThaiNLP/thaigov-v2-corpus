รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการ เพื่อเพิ่มประสิทธิภาพในการประสานงานคดีความผิดเกี่ยวกับยาเสพติด


วันจันทร์ที่ 13 พฤศจิกายน 2566
13/11/2566
พิมพ์
รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการ เพื่อเพิ่มประสิทธิภาพในการประสานงานคดีความผิดเกี่ยวกับยาเสพติด
รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการ เพื่อเพิ่มประสิทธิภาพในการประสานงานคดีความผิดเกี่ยวกับยาเสพติด
ในวันจันทร์ที่ ๑๓ พฤศจิกายน ๒๕๖๖ เวลา ๑๓.๓๐ น. พันตำรวจเอก​ ทวี สอดส่อง รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการ เพื่อเพิ่มประสิทธิภาพในการประสานงานคดีความผิดเกี่ยวกับยาเสพติด โดยมี พล.ต.ท.ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทนเลขาธิการ ป.ป.ส. พร้อมด้วยผู้บริหารสำนัก​งาน​ ป.ป.ส.​ และเจ้าหน้าที่​ที่เกี่ยวข้อง​เข้าร่วมการประชุมฯ จำนวน ๑๒๐ คน ณ โรงแรมเซ็นจูรี่ พาร์ค แขวงมักกะสัน เขตราชเทวี กรุงเทพมหานคร
ในการนี้ รัฐมนตรี​ว่าการ​กระทรวง​ยุติธรรม กล่าวใจความสำคัญตอนหนึ่งว่า การแก้ปัญหายาเสพติด เป็นความคาดหวังว่าจะแก้ไขปัญหาด้วยกระบวนการยุติธรรม ซึ่งในหลายประเทศที่อาจรวมถึงประเทศไทยนั้น กระบวนการยุติธรรมที่ใช้ในการจัดการกับปัญหายาเสพติดจะต้องตามให้ทันผู้ค้า เพราะฉะนั้นเราจึงต้องปรับปรุง พัฒนากฎหมายให้ทันสมัยอยู่ตลอดเวลา นอกจากนี้แล้ว การดำเนินคดียาเสพติดก็มีความละเอียดอ่อน และยุ่งยากซับซ้อน และจำเป็นต้องให้ผู้ที่เกี่ยวข้องมีการประสานความร่วมมือ และเข้ามามีส่วนร่วม เพื่อแก้ไขปัญหาอุปสรรค และพัฒนาแนวทางในการประสานงานคดีความผิดเกี่ยวกับยาเสพติดให้มีประสิทธิภาพเหมาะสม และสอดคล้องกับสถานการณ์ยาเสพติดในปัจจุบันยิ่งขึ้น
ทั้งนี้​ โครงการดังกล่าวจัดขึ้นระหว่างวันที่ ๑๓ - ๑๕ พฤศจิกายน ๒๕๖๖ เพื่อให้เจ้าหน้าที่ผู้ปฏิบัติงานที่เกี่ยวข้องกับการดำเนินคดีความผิดเกี่ยวกับยาเสพติด ได้มีโอกาสพบปะ แลกเปลี่ยนความคิดเห็น และประสบการณ์ การดำเนินคดีความผิดเกี่ยวกับยาเสพติด ตลอดจนนำเสนอปัญหา อุปสรรค แนวทางการแก้ไข และพัฒนาแนวทางในการประสานงานคดีความผิดเกี่ยวกับยาเสพติดให้มีประสิทธิภาพ เหมาะสมและสอดคล้องกับสถานการณ์ยาเสพติดที่อาจเปลี่ยนแปลงไปอย่างรวดเร็ว โดยได้รับเกียรติจากผู้ทรงคุณวุฒิของศาลยุติธรรม สำนักงานอัยการสูงสุด สำนักงานตำรวจแห่งชาติ และสำนักงาน ป.ป.ส. เป็นวิทยากรบรรยายและร่วมเสวนาในครั้งนี้

ที่มา : https://www.thaigov.go.th/news/contents/details/74662