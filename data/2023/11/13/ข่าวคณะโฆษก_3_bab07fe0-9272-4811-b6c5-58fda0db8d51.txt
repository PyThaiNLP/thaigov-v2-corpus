รัฐบาลไทย-ข่าวทำเนียบรัฐบาล-ร​องโฆษกฯ รัดเกล้า เผย “โครงการบ้านเคหะสุขประชา – บ้านเช่าพร้อมอาชีพ” เปิดให้ประชาชนทำสัญญาเช่าแล้ว ค่าเช่าเริ่มต้นเดือนละ 1,950 บาท เข้าอยู่ได้ทันที พร้อมสอนฝึกอาชีพฟรี


วันจันทร์ที่ 13 พฤศจิกายน 2566
13/11/2566
พิมพ์
ร​องโฆษกฯ รัดเกล้า เผย “โครงการบ้านเคหะสุขประชา – บ้านเช่าพร้อมอาชีพ” เปิดให้ประชาชนทำสัญญาเช่าแล้ว ค่าเช่าเริ่มต้นเดือนละ 1,950 บาท เข้าอยู่ได้ทันที พร้อมสอนฝึกอาชีพฟรี
​รองโฆษกฯ รัดเกล้า เผย “โครงการบ้านเคหะสุขประชา – บ้านเช่าพร้อมอาชีพ” เปิดให้ประชาชนทำสัญญาเช่าแล้ว ค่าเช่าเริ่มต้นเดือนละ 1,950 บาท เข้าอยู่ได้ทันที พร้อมสอนฝึกอาชีพฟรี
วันนี้ (13 พฤศจิกายน 2566) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาลและหน่วยงานที่เกี่ยวข้อง คำนึงถึงการยกระดับความเป็นอยู่ของประชาชน โดยเฉพาะการมีที่อยู่อาศัยที่ดี ซึ่งล่าสุด กระทรวงพัฒนาสังคมและความมั่นคงของมนุษย์ (พม.) และการเคหะแห่งชาติ ได้เผยความคืบหน้าของโครงการบ้านเคหะสุขประชา ซึ่งได้เพิ่มทางเลือกให้แก่ผู้ต้องการอยู่อาศัยที่อยากมีบ้าน แต่ยังไม่มีความพร้อมในการซื้อ ผ่านการทำสัญญาเช่า ซึ่งพร้อมเข้าอยู่ได้ทันที ในอัตราค่าเช่าเริ่มต้นเดือนละ 1,950 บาท พร้อมฝึกอบรมอาชีพให้ฟรี หรือสามารถจองแผงเช่าที่ตลาดสุขประชามาร์เก็ต ฉลองกรุง ฝั่งตรงข้ามโครงการฯ ได้
โดยนายวราวุธ ศิลปอาชา รมว.พัฒนาสังคมและความมั่นคงของมนุษย์ ได้ย้ำถึงความสำคัญของโครงการบ้านเคหะสุขประชาว่า​ "ภารกิจของการเคหะแห่งชาติไม่ใช่การสร้างบ้าน แต่เป็นการสร้างสังคม (Community) ที่เป็นรากฐานของการมีชีวิตที่ดี โดยเฉพาะ ในประเทศไทยที่ปัญหาความเหลื่อมล้ำยังเป็นปัญหาใหญ่ โครงการนี้จะช่วยให้ผู้ที่มีรายได้น้อย รายได้ปานกลาง และกลุ่มผู้เปราะบางสามารถมีที่พักอาศัยที่เป็นของตัวเองได้ ซึ่งมันจะเป็นจุดเริ่มต้นที่จะช่วยให้เขาลุกขึ้นยืนได้ ลืมตาอ้าปากได้ โดยกระทรวง พม. เองมีแผนการที่จะมอบของขวัญให้ประชาชนภายในสิ้นปีนี้ ขอให้อดใจรออีกนิด"
โครงการบ้านเคหะสุขประชา จัดขึ้นภายใต้แนวคิด “เศรษฐกิจสุขประชา” โดยภายในโครงการมีทั้ง การพัฒนาโครงการที่อยู่อาศัย สร้างอาชีพ และสร้างรายได้ภายในโครงการ ผ่านการแบ่งพื้นที่จัดประโยชน์ในโครงการออกเป็นสัดส่วน ซึ่งเป็นการจัดสร้างบ้านเช่า เพื่อให้ประชาชน โดยเฉพาะผู้มีรายได้น้อยถึงปานกลางที่ได้รับผลกระทบทางด้านสังคมและเศรษฐกิจจากสถานการณ์การแพร่ระบาดของโควิด-19 รวมถึงกลุ่มผู้สูงอายุ และกลุ่มเปราะบาง ให้สามารถเช่าบ้านได้ในราคาย่อมเยา ช่วยแบ่งเบาภาระค่าใช้จ่ายในการดำรงชีพ ซึ่งปัจจุบันได้ดำเนินโครงการนำร่องแล้ว จำนวน 2 โครงการ ได้แก่
1. โครงการบ้านเคหะสุขประชาร่มเกล้า จำนวน 270 หน่วย บริเวณ ถนนร่มเกล้า แขวงคลองสองต้นนุ่น เขตลาดกระบัง กรุงเทพฯ อัตราเช่าเริ่มต้นที่ 2,400 – 3,900 บาทต่อเดือน มีพื้นที่ใช้สอย 30 ตารางเมตร ภายในโครงการจะมีศูนย์การค้าขนาดเล็ก (Community Mall) ทั้งนี้ ปัจจุบันมีผู้ได้สิทธิเช่าเข้าอยู่เต็มโครงการแล้ว
2. โครงการบ้านเคหะสุขประชาฉลองกรุง จำนวน 302 หน่วย บริเวณ ถนนร่วมพัฒนา 6 แขวงลำผักชี เขตหนองจอก กรุงเทพฯ อัตราเช่าเริ่มต้นที่ 1,950 - 3,750 บาทต่อเดือน (รวมค่าบริหารชุมชนแล้ว) และมีพื้นที่ใช้สอยตั้งแต่ 30 - 50 ตารางเมตร โดยภายในโครงการจะมีตลาดสุขประชามาร์เก็ต ฉลองกรุง ซึ่งผู้อยู่อาศัยสามารถเช่าแผงตลาดเพื่อการค้าขายได้ ทั้งนี้ มีผู้ได้สิทธิเช่าเข้าอยู่อาศัยคิดเป็นประมาณร้อยละ 60.93
นอกจากนี้ บริษัท เคหะสุขประชา จำกัด (มหาชน) ยังมีการจัดฝึกอบรมพัฒนาทักษะความรู้ให้กับผู้เช่า 1 คน ต่อบ้าน 1 หลัง ซึ่งจะเป็นการพัฒนาที่อยู่อาศัยควบคู่กับการพัฒนาเศรษฐกิจ ชุมชนและสร้างรายได้อย่างครบวงจร โดยได้จัดตั้งศูนย์พัฒนาเศรษฐกิจสุขประชา (DEET) ให้เป็นศูนย์กลางการพัฒนาทักษะความรู้ที่ผู้เข้ารับการฝึกอบรมจะได้รับความรู้จากผู้เชี่ยวชาญใน 6 กลุ่มอาชีพ ได้แก่ เกษตรอินทรีย์ ปศุสัตว์ อาชีพบริการ ตลาด อุตสาหกรรมขนาดเล็ก และศูนย์การค้าปลีก-ส่ง
ทั้งนี้ ประชาชนที่สนใจสามารถเข้ามาเยี่ยมชมโครงการฯ ณ ที่ตั้งโครงการ ( Walk in) และทำสัญญาได้ทันที โดยต้องมีคุณสมบัติตามที่กำหนดคือ 1. ถือสัญชาติไทย 2. เป็นผู้ได้รับผลกระทบจากสถานการณ์โควิด-19 3. เป็นผู้ว่างงาน ครอบครัวเลี้ยงเดี่ยว ผู้พิการ ผู้สูงอายุ 4. บรรลุนิติภาวะ และ 5. เป็นผู้มีรายได้ไม่เกิน 30,000 บาท ต่อเดือนต่อครัวเรือน
“รัฐบาลและหน่วยงานที่เกี่ยวข้องบูรณาการการทำงานอย่างต่อเนื่อง โดยคำนึงถึงการยกระดับคุณภาพชีวิตและความเป็นอยู่ของประชาชนคนไทยเป็นสำคัญ ซึ่งการสร้างที่อยู่อาศัยควบคู่กับการพัฒนาเศรษฐกิจให้หมุนเวียนในชุมชนจะช่วยส่งเสริมให้ประชาชนสามารถใช้ชีวิตได้อย่างมีคุณภาพและมีศักยภาพ เพื่อต่อยอดไปสู่ความมั่นคงทางอาชีพได้ในอนาคต” นางรัดเกล้า กล่าว

ที่มา : https://www.thaigov.go.th/news/contents/details/74651