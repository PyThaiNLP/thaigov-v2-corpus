รัฐบาลไทย-ข่าวทำเนียบรัฐบาล-พัชรวาท เตรียมรับมือไฟป่า - หมอกควันภาคเหนือ ย้ำทุกหน่วยปฏิบัติการต้อง "แม่นยำ รวดเร็ว ทันท่วงที มีประสิทธิภาพ" 


วันจันทร์ที่ 13 พฤศจิกายน 2566
พัชรวาท เตรียมรับมือไฟป่า - หมอกควันภาคเหนือ ย้ำทุกหน่วยปฏิบัติการต้อง "แม่นยำ รวดเร็ว ทันท่วงที มีประสิทธิภาพ"
พัชรวาท เตรียมรับมือไฟป่า - หมอกควันภาคเหนือ ย้ำทุกหน่วยปฏิบัติการต้อง "แม่นยำ รวดเร็ว ทันท่วงที มีประสิทธิภาพ"
พัชรวาท เตรียมรับมือไฟป่า - หมอกควันภาคเหนือ ย้ำทุกหน่วยปฏิบัติการต้อง "แม่นยำ รวดเร็ว ทันท่วงที มีประสิทธิภาพ"
วันที่ 8 พฤศจิกายน 2566 เวลา 10.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ลงพื้นที่จังหวัดเชียงใหม่ ตรวจเยี่ยมและมอบนโยบาย ติดตามการเตรียมความพร้อมรับมือสถานการณ์ไฟป่า หมอกควัน และฝุ่นละออง สั่งการหน่วยงานที่เกี่ยวข้อง ทั้งจากส่วนกลาง ส่วนภูมิภาค ท้องถิ่นภาคเอกชน ภาคประชาสังคม ผู้ว่าราชการจังหวัด ทั้ง 17 จังหวัด เร่งรัดการดำเนินมาตรการเพื่อลดฝุ่นควัน PM2.5 ทั้งระบบให้เกิดผลเป็นรูปธรรม เน้นย้ำให้ทุกหน่วยงานปฏิบัติการด้วยความ "แม่นยำ รวดเร็ว ทันท่วงที มีประสิทธิภาพ“ พร้อมตรวจความพร้อมของหน่วยปฏิบัติการ ปล่อยขบวนคาราวานปฏิบัติการป้องกันและแก้ไขปัญหาไฟป่า หมอกควัน ฝุ่นละออง และมอบถุงยังชีพให้แก่เจ้าหน้าที่ผู้ปฏิบัติงาน โดยมี นายจักรพล ตั้งสุทธิธรรม รองเลขาธิการนายกรัฐมนตรีฝ่ายการเมือง นายนพดล พลเสน เลขานุการ รมว.ทส. นายจตุพร บุรุษพัฒน์ ปลัด ทส. และคณะผู้บริหาร ทส. เข้าร่วม ณ หอประชุมเฉลิมพระเกียรติ 80 พรรษา องค์การบริหารส่วนจังหวัดเชียงใหม่ จังหวัดเชียงใหม่
พล.ต.อ.พัชรวาท กล่าวว่า สถานการณ์ปี 2566 เกิดฝุ่น PM2.5 และจุดความร้อนปริมาณสูงกว่าปีที่ผ่านมาและในปี 2567 คาดว่าปรากฏการณ์เอลนีโญ จะทำให้สถานการณ์ไฟป่า หมอกควัน และฝุ่นละออง มีความรุนแรงมากขึ้น รัฐบาลมีความห่วงใยต่อสถานการณ์ดังกล่าวที่จะส่งผลกระทบต่อพี่น้องประชาชน จึงได้ตั้งคณะกรรมการจัดการปัญหามลพิษทางอากาศเพื่อความยั่งยืน และเร่งจัดตั้งศูนย์ปฏิบัติการระดับพื้นที่ เพื่อดำเนินการป้องกันและแก้ไขปัญหาไฟป่า การเผาในที่โล่งหมอกควันและฝุ่นละออง PM2.5 เน้นย้ำให้เกิดการสื่อสารในทุกระดับของภาครัฐ โดยเฉพาะผู้ปฏิบัติงานต้องเข้าใจแนวทางปฏิบัติที่จะควบคุมให้ลดการเผาไหม้ทั้งในพื้นที่เกษตรเผาไหม้ซ้ำซาก และพื้นที่ป่าอนุรักษ์ ป่าสงวนแห่งชาติ ที่มีสถานการณ์ไฟป่ารุนแรงโดยเฉพาะพื้นที่ 17 จังหวัดภาคเหนือ พร้อมเน้นย้ำมาตรการ "ตรึงพื้นที่ ให้มีจุดเฝ้าระวังในพื้นที่เสี่ยงต่อการเกิดไฟป่าในทุกพื้นที่ป่า มีการจัดระเบียบการเก็บหาของป่าโดยอนุญาตเฉพาะคนในพื้นที่เท่านั้น โดยผ่านการลงทะเบียนรายบุคคลในพื้นที่และปิดป่าเฉพาะในพื้นที่เสี่ยง"
สำหรับช่วงก่อนห้วงฤดูไฟป่าให้มีการจัดการเชื้อเพลิงในห้วงเวลาที่เหมาะสม ให้ตั้งจุดเฝ้าระวังเพื่อกระจายกำลังเจ้าหน้าที่ในการเฝ้าป่า โดยเฉพาะในพื้นที่ป่าอนุรักษ์จะต้องมีจุดตรวจ/จุดสกัด เพื่อมิให้เกิดการลักลอบเผาป่า เมื่อเข้าห้วงสถานการณ์ฤดูไฟป่าจะต้องมีผู้บังคับบัญชาเหตุการณ์ในระดับพื้นที่ มีกำลังพลและเครื่องมือพร้อมปฏิบัติในการดับไฟป่าและสามารถสับเปลี่ยนกำลังระดมพลช่วยกันดับไฟป่าได้อย่างทันท่วงที ผ่าน war room ระดับพื้นที่ และดึงหมู่บ้านเครือข่ายดับไฟป่ามาร่วมในการดับไฟป่าด้วย โดยมีเป้าลดพื้นที่ไฟไหม้ลง 50 % จากปี พ.ศ.2566 นอกจากนี้ ได้สั่งการให้ประสานงานและเจรจาขอความร่วมมือจากประเทศเพื่อนบ้าน ทั้งในระดับอาเซียน และระดับพหุภาคี เพื่อป้องกันและแก้ไขปัญหาหมอกควันข้ามแดนอย่างเต็มที่

ที่มา : https://www.thaigov.go.th/news/contents/details/74609