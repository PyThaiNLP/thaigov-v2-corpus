รัฐบาลไทย-ข่าวทำเนียบรัฐบาล-มาตรการลดค่าครองชีพของภาครัฐได้ผลดี กดเงินเฟ้อ ต.ค. ลดลง 0.31% ครั้งแรกในรอบ 25 เดือน


วันจันทร์ที่ 13 พฤศจิกายน 2566
มาตรการลดค่าครองชีพของภาครัฐได้ผลดี กดเงินเฟ้อ ต.ค. ลดลง 0.31% ครั้งแรกในรอบ 25 เดือน
.....
กระทรวงพาณิชย์ โดยสำนักงานนโยบายและยุทธศาสตร์การค้า เผยตัวเลขเงินเฟ้อของไทยเดือนต.ค. 66 อยู่ที่ 107.72 เมื่อเทียบกับช่วงเดียวกันปีก่อน ซึ่งอยู่ที่ 108.06 ส่งผลให้อัตราเงินเฟ้อทั่วไปลดลง 0.31% นับเป็นการลดลงครั้งแรกในรอบ 25 เดือน
.
อัตราเงินเฟ้อที่ลดลง เป็นผลจากการดำเนินนโยบายของรัฐบาลผ่านมาตรการต่าง ๆ ที่มุ่งลดค่าครองชีพบรรเทาความเดือดร้อนของประชาชน ซึ่งในส่วนของค่าครองชีพในชีวิตประจำวัน สินค้าหลายรายการปรับลง เนื่องจากการปรับลดค่าไฟฟ้าและราคาน้ำมันของภาครัฐ ในเดือนต.ค. ที่ผ่านมา
.
สำหรับดัชนีความเชื่อมั่นผู้บริโภคโดยรวมที่ปรับสูงขึ้นในเดือนต.ค. นี้ มาจากเศรษฐกิจไทยที่ฟื้นตัวต่อเนื่อง จากภาคการท่องเที่ยว และการส่งออกของไทยที่ขยายตัวติดต่อกัน 2 เดือน โดยเฉพาะราคาสินค้าเกษตรสำคัญ ทั้งข้าวเปลือก มันสำปะหลัง และยางพารา ราคาปรับสูงขึ้น ส่งผลให้รายได้เกษตรกร และค่าจ้างเฉลี่ยอยู่ในระดับดี ส่งให้อุปสงค์ในประเทศปรับตัวดีขึ้น จากการขับเคลื่อนนโยบาย Quick Win ของรัฐบาลอย่างเป็นรูปธรรม
.
ส่วนแนวโน้มอัตราเงินเฟ้อทั่วไปเดือนพ.ย. 66 คาดว่าจะปรับลดลงเล็กน้อยเมื่อเทียบกับเดือนพ.ย. 66 ตามราคาสินค้าในกลุ่มอาหาร (เนื้อสัตว์ เครื่องประกอบอาหาร) และกลุ่มพลังงาน (ไฟฟ้า น้ำมันเชื้อเพลิง) รวมถึงสินค้าอุปโภคที่จำเป็นต่อการครองชีพหลายรายการ และต้นทุนการผลิตที่ปรับลดลง จากมาตรการช่วยเหลือของภาครัฐ มีส่วนทำให้อัตราเงินเฟ้อมีแนวโน้มลดลง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/74627