รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงพาณิชย์ เข้าร่วมชมงานแสดงสินค้า China International Import Expo ครั้งที่ 6 หรือ CIIE 2023 


วันจันทร์ที่ 13 พฤศจิกายน 2566
รองนายกรัฐมนตรีและรัฐมนตรีว่าการกระทรวงพาณิชย์ เข้าร่วมชมงานแสดงสินค้า China International Import Expo ครั้งที่ 6 หรือ CIIE 2023
ระหว่างวันที่ 4-6 พฤศจิกายน 2566 ณ นครเซี่ยงไฮ้ สาธารณรัฐประชาชนจีน
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ พร้อมด้วย ดร.นลินี ทวีสิน ที่ปรึกษานายกรัฐมนตรีและผู้แทนการค้าไทย ดร.ภัณฑิล จงจิตรตระกูล ผู้ช่วยรัฐมนตรี ศ.ดร.ปาริชาติ สถาปิตานนท์ ที่ปรึกษารัฐมนตรี และผู้บริหารของกระทรวง ได้เดินทางไปเยือนนครเซี่ยงไฮ้ สาธารณรัฐประชาชนจีน ระหว่างวันที่ 4-6 พฤศจิกายน 2566 เพื่อเข้าร่วมชมงานแสดงสินค้า China International Import Expo ครั้งที่ 6 หรือ CIIE 2023 ซึ่งเป็นงานมหกรรมแสดงสินค้านำเข้านานาชาติประจำปีที่มีความสำคัญลำดับแรกของจีน โดยได้ใช้โอกาสนี้ พบหารือผู้บริหารระดับสูงของจีน นายหวัง เหวินเทา (Mr.Wang Wentao) รัฐมนตรีว่าการกระทรวงพาณิชย์จีนเพื่อกระชับความสัมพันธ์ด้านการค้าไทย-จีน ตลอดจนได้พบปะหารือกับและรับฟังข้อเสนอแนะจากนักธุรกิจไทยและจีนหลากหลายกลุ่ม จากหลากหลายมณฑล อาทิ เซี่ยเหมิน ซานซี และ เฮยหลงเจียง เป็นต้น ซึ่งตนได้มอบหมายให้กระทรวงพาณิชย์ดำเนินการจัดตั้งคณะทำงาน “ทีมพาณิชย์” เพื่อขับเคลื่อนยุทธศาสตร์การผลักดัน “การค้าเชิงรุกรายมณฑล” ทำงานร่วมใกล้ชิดรัฐ-เอกชน อีกทั้งได้ไปเปิดงาน Thai Food Festival  โปรโมตสินค้าไทยด้วย
สำหรับงาน CIIE 2023  ในครั้งนี้ พิธีเปิดมีขึ้นเมื่อวันที่ 5 พฤศจิกายน 2566 มีนายหลี่ เฉียง นายกรัฐมนตรีจีน เป็นประธาน ซึ่งได้กล่าวปาฐกถาพิเศษเน้นย้ำว่าจีนพร้อมเปิดกว้างทางเศรษฐกิจ ตั้งเป้าหมายนำเข้าสินค้าจากทั่วโลกมูลค่า 17 ล้านล้านเหรียญสหรัฐฯ ในอีก 5 ปีข้างหน้า ซึ่งเป็นโอกาสทองของสินค้าไทย โดยในการเข้าร่วมงานครั้งนี้ ไทยได้เน้นแสดงศักยภาพด้านอาหาร ภายใต้ธีม “ประเทศไทย ขับเคลื่อนธุรกิจเพื่อความยั่งยืน” โดยเข้าร่วมงานใน 2 ส่วนหลัก ได้แก่ ส่วนของ Thai Food and Agricultural Products Pavilion  มีสินค้านำไปจัดแสดงจำนวน 20 คูหา เช่น ผลไม้แปรรูป เครื่องแกงเครื่องปรุงรส อาหารทะเล ขนมขบเคี้ยว เป็นต้น และส่วนของ Thailand Pavilion เพื่อประชาสัมพันธ์ภาพลักษณ์ประเทศไทย ผ่านสินค้า บริการและ Soft Power ของไทย เช่น ตราสัญลักษณ์ Thai SELECT ที่ให้กับร้านอาหารที่มีรสชาติไทยแท้ การจัดแสดงเครื่องหมายสิ่งบ่งชี้ทางภูมิศาสตร์ (GI) เครื่องหมาย Thailand Trust Mark (เครื่องหมายแห่งคุณภาพ  “Trusted Quality”) ของสินค้าไทย แพลตฟอร์มพาณิชย์อิเล็กทรอนิกส์ thaitrade.com อีกทั้ง ได้เยี่ยมชมคูหาประชาสัมพันธ์ส่งเสริมข้าวหอมมะลิไทย พร้อมร่วมสาธิตทำเมนูอาหารต้มยำกุ้งอีกด้วย นอกจากนี้ ภายในงานยังมีการท่องเที่ยวแห่งประเทศไทยที่ไปเผยแพร่แหล่งท่องเที่ยวของไทย และคณะกรรมการส่งเสริมการลงทุน ที่ไปให้บริการข้อมูลการลงทุนในไทย อีกทั้งยังได้พบภาคเอกชนรายใหญ่ของไทย เพื่อหาช่องทางการตลาดให้กับสินค้าไทย อาทิ CP กระทิงแดง ชาตรามือ ปตท. (น้ำมันและการค้าปลีก) คาเฟ่อเมซอน ดอกบัวคู่ ธนาคารกสิกรไทย  และ ปตท. โออาร์  เป็นต้น
ขณะเดียวกันยังได้พบปะนักธุรกิจ นักลงทุน ผู้นำเข้ารายใหญ่ของจีน เพื่อสร้างเครือข่ายความสัมพันธ์กับภาคเอกชนไทยที่ไปลงทุน และนักธุรกิจจีนที่ร่วม/สนใจจะร่วมธุรกิจกับไทย กว่า 20  บริษัท โดยเฉพาะอุตสาหกรรมไฮเทค ยานยนต์ไฟฟ้า AI พลังงานสะอาด และบันเทิง ที่มีความสำคัญแห่งนครเซี่ยงไฮ้เพื่อจะได้ทำงานร่วมกัน รวมถึงหารือกับบริษัท SINOPEC เพื่อหาช่องทางกระจายสินค้าไทยในซุปเปอร์มาร์เก็ตและร้านค้าปลีกของ SINOPEC  ซึ่งมีจำนวนกว่า 20,000 สาขาทั่วประเทศจีนโดยจะผลักดันให้มีโชว์รูมหรือเชลฟ์วางจำหน่ายสินค้าไทยในสาขาต่างๆ
นอกจากนี้ ได้เยี่ยมชมร้าน THANN ซึ่งเป็นแบรนด์ผลิตภัณฑ์สปาและสกินแคร์ของไทยที่ได้รับการยอมรับในตลาดจีน และเป็นประธานเปิดงาน Thai Food Festival ณ ซุปเปอร์มาร์เก็ตโอเล่ สาขาจิ้งอัน จัดประชาสัมพันธ์อาหารไทย และตราสัญลักษณ์ Thai SELECT ภายใต้แนวคิด “Experience Thai Gourmet Ready to Eat & Cook” ซึ่งจะเป็นการสร้างภาพลักษณ์และกระตุ้นยอดขายสินค้าไทยในนครเซี่ยงไฮ้  โดยจะผลักดันให้มีการจัดทำเป็นเชลฟ์ประเทศไทย สำหรับโชว์สินค้าศักยภาพไทยเพื่อให้คนจีนได้เข้าถึงสินค้าไทยได้ง่าย ซึ่งมีกว่า 2,000 รายการ จะจัดตั้งขึ้นในห้างโอเล่ ซึ่งเป็นห้างใหญ่มีสาขากว่า 200 สาขา ใน 11 เมืองใหญ่ของจีน
ปัจจุบันจีนเป็นคู่ค้าอันดับ 1 ของไทย มีมูลค่าการค้าระหว่างกันสูงที่สุดกับไทยเป็นเวลาติดต่อกันถึง 11 ปี ตั้งแต่ปี 2556  ในปี 2565 ไทยส่งออกไปจีน 1.19 ล้านล้านบาท นำเข้าจากจีน 2.48 ล้านล้านบาท  และปี 2566 (ม.ค.-ก.ย.) ไทยส่งออกไปจีน 898,456 ล้านบาท และไทยนำเข้าจากจีน 1.81 ล้านล้านบาท สินค้าส่งออกสำคัญ ได้แก่ ผลไม้ ผลิตภัณฑ์ยาง เม็ดพลาสติก ผลิตภัณฑ์มันสำปะหลัง คอมพิวเตอร์ สินค้านำเข้าสำคัญ ได้แก่ เครื่องจักรไฟฟ้า เครื่องจักรกล เคมีภัณฑ์ เครื่องใช้ไฟฟ้า และเครื่องคอมพิวเตอร์ และส่วนประกอบ

ที่มา : https://www.thaigov.go.th/news/contents/details/74621