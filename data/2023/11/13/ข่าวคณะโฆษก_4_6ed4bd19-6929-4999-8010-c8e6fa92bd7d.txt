รัฐบาลไทย-ข่าวทำเนียบรัฐบาล-​โฆษกฯ เผยความคืบหน้า “บัตรประชาชนใบเดียวรักษาทุกที่ทุกเครือข่าย” พร้อมใช้งานภายใน 8 มกราคม 2567 นี้ ยืนยันขับเคลื่อนสมบูรณ์ไปแล้วกว่า 80% นำร่อง 4 จังหวัด


วันจันทร์ที่ 13 พฤศจิกายน 2566
​โฆษกฯ เผยความคืบหน้า “บัตรประชาชนใบเดียวรักษาทุกที่ทุกเครือข่าย” พร้อมใช้งานภายใน 8 มกราคม 2567 นี้ ยืนยันขับเคลื่อนสมบูรณ์ไปแล้วกว่า 80% นำร่อง 4 จังหวัด
​โฆษกฯ เผยความคืบหน้า “บัตรประชาชนใบเดียวรักษาทุกที่ทุกเครือข่าย” พร้อมใช้งานภายใน 8 มกราคม 2567 นี้ ยืนยันขับเคลื่อนสมบูรณ์ไปแล้วกว่า 80% นำร่อง 4 จังหวัด
วันนี้ (13 พฤศจิกายน 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ในฐานะประธานการประชุมคณะกรรมการพัฒนาระบบสุขภาพแห่งชาติ หรือซุปเปอร์บอร์ดระบบสุขภาพ กำชับการทำงาน และยินดีความสำเร็จในการนำร่องนโยบายยกระดับระบบหลักประกันสุขภาพแห่งชาติ (บัตรทอง 30 บาท) ซึ่งจะเปิดให้ประชาชน “ใช้บัตรประชาชนใบเดียว” เข้ารับการรักษาได้ในสถานพยาบาลทุกเครือข่ายทั้งภาครัฐและเอกชน โดยจะเริ่มใช้งานในวันที่ 8 มกราคม 2567 นี้ ซึ่งได้คัดเลือก 4 จังหวัดนำร่องแล้ว ได้แก่ แพร่ เพชรบุรี ร้อยเอ็ด และนราธิวาส
โฆษกประจำสำนักนายกรัฐมนตรี กล่าวว่า สำหรับการให้บริการที่จะเริ่มนำร่อง ตามมติของคณะกรรมการพัฒนาระบบสุขภาพแห่งชาติ มีทั้งหมด 5 บริการ ประกอบด้วย
- การใช้บัตรประชาชนใบเดียวในการรับบริการได้ทุกที่ โดยไม่ต้องใช้ใบส่งตัว ด้วยปัจจุบันเทคโนโลยีสามารถเชื่อมโยงข้อมูลผ่านระบบอิเล็กทรอนิกส์ได้ การเขียนใบส่งตัวจึงไม่จำเป็น ซึ่งขณะนี้ สปสช. อยู่ระหว่างการเตรียมความพร้อมของระบบข้อมูล และคาดว่าจะแล้วเสร็จเร็ว ๆ นี้
- การรักษามะเร็งครบวงจร ครอบคลุมตั้งแต่การฉีดวัคซีนป้องกันมะเร็งปากมดลูกในกลุ่มเด็ก การคัดกรองมะเร็งปากมดลูก มะเร็งลำไส้ใหญ่ มะเร็งเต้านม หากตรวจพบก็จะถูกส่งต่อเข้ารับการรักษาต่อไป
- การเข้าถึงบริการในเขตเมือง โดยเฉพาะ กทม. โดยได้ทยอยเพิ่มหน่วยบริการ เช่น แขวงทุ่งสีกัน เขตดอนเมือง ซึ่งเป็นจุดที่หน่วยบริการยังมีน้อย รวมทั้งการประสานร่วมมือระหว่างภาครัฐและเอกชน โดยเชิญเอกชนเข้ามาร่วมให้บริการมากขึ้น ทั้งร้านยา แลปเอกชน คลินิกทันตกรรม คลินิกกายภาพบำบัด คลินิกพยาบาล
- สถานชีวาภิบาล หรือการดูแลระยะสุดท้าย ซึ่งเดิมจะดูแลในโรงพยาบาล แต่พบว่ามีประชาชนจำนวนไม่น้อยที่ประสงค์อยากกลับไปพักรักษาตัวอยู่ที่บ้าน ซึ่งการดูแลระยะท้ายจะต้องดูแลโดยมีหลักวิชาการ ทั้งด้านแพทยศาสตร์และสังคมศาสตร์ โดยจะบูรณาการความร่วมมือทั้งหน่วยงานทางสังคม เช่น วัดในชุมชน ร่วมกับโรงพยาบาล
- การดูแลสุขภาพจิต ซึ่งจะมีการพัฒนาและขับเคลื่อนลงไปในระดับชุมชน ขณะเดียวกัน สปสช. มีสายด่วน 1330 อยู่เดิม ซึ่งเป็นตัวกลางในการประสานงาน รวมทั้งมีช่องทางเฟสบุ๊ก สำนักงานหลักประกันสุขภาพแห่งชาติ และ Line OA สปสช.
โดยความคืบหน้าการทำงานทั้งหมดนี้คืบหน้าแล้วกว่า 80% หลังจากทดลองระบบในรอบแรก และจะมีการทดลองระบบเป็นระยะ ๆ อีกครั้งในช่วงต้นเดือนธันวาคม 2566 ซึ่งจะมีการพิจารณาถึงระยะที่ 2 เพื่อให้จังหวัดอื่น ๆ ได้ทดลองใช้บริการ ซึ่งผลจากการนำร่องของ 4 จังหวัดแรก ได้สะท้อนข้อมูลจากของประชาชนที่มาใช้บริการ อาทิ ความสะดวกของประชาชน พฤติกรรม และค่าใช้จ่ายต่าง ๆ ทำให้การนำร่องในระยะที่ 2 มีความมั่นใจมากยิ่งขึ้น ซึ่งคณะกรรมการพัฒนาระบบสุขภาพแห่งชาติคาดว่า ระบบข้อมูลทั้งระบบต้องเสร็จสมบูรณ์ภายใน 1 ปี โดยจะเกิดการเชื่อมต่อข้อมูลแบบไร้รอยต่อทุกสังกัด บัตรประชาชนใบเดียวสามารถรักษาได้ทุกที่และทั่วประเทศ ขณะที่สิทธิการรักษาอื่น ๆ  ทั้งประกันสังคมและสวัสดิการข้าราชการ จะมีการหารือกับสำนักงานประกันสังคม (สปส.) และกรมบัญชีกลางให้พิจารณาต่อไป
“นายกรัฐมนตรีให้ความสำคัญกับระบบการดูแลด้านสุขภาพเพื่อประชาชนทุกคน เชื่อว่าหลักประกันสุขภาพเป็นการสร้างความเป็นธรรมให้ประชาชน และต้องการบริหาร พัฒนาการบริการให้มีศักยภาพมากขึ้น ครอบคลุม เพื่ออำนวยความสะดวกให้ประชาชนเข้าถึงหลักประกันสุขภาพแห่งชาติ ใช้บัตรประชาชนใบเดียวแต่สามารถรักษาทุกโรค โดยนายกรัฐมนตรีเชื่อมั่นว่าจะพัฒนานโยบายนี้ให้สำเร็จต่อยอดอย่างเป็นรูปธรรมเพื่อความมั่นคงทางสุขภาพของพี่น้องประชาชนชาวไทย” นายสัตวแพทย์ชัย กล่าว

ที่มา : https://www.thaigov.go.th/news/contents/details/74658