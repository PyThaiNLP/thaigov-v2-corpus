รัฐบาลไทย-ข่าวทำเนียบรัฐบาล-แฟนละครเตรียมกรี๊ด วธ. ร่วมมือช่อง 3 นำนักแสดงละคร “พรหมลิขิต” ยอร์จ ฟอลคอน-แม่ปราง-เพิ่ม ชมความงามวัดไชยวัฒนารามยามราตรี 21 พ.ย. นี้ 


วันศุกร์ที่ 17 พฤศจิกายน 2566
แฟนละครเตรียมกรี๊ด วธ. ร่วมมือช่อง 3 นำนักแสดงละคร “พรหมลิขิต” ยอร์จ ฟอลคอน-แม่ปราง-เพิ่ม ชมความงามวัดไชยวัฒนารามยามราตรี 21 พ.ย. นี้
แฟนละครเตรียมกรี๊ด วธ. ร่วมมือช่อง 3 นำนักแสดงละคร “พรหมลิขิต” ยอร์จ ฟอลคอน-แม่ปราง-เพิ่ม ชมความงามวัดไชยวัฒนารามยามราตรี 21 พ.ย. นี้ พร้อมจัดเสวนาส่งเสริม Soft Power ผ่านละคร ให้คนรุ่นใหม่รักศิลปวัฒนธรรมและท่องเที่ยวเชิงวัฒนธรรม สร้างรายได้แก่ชุมชน
แฟนละครเตรียมกรี๊ด วธ. ร่วมมือช่อง 3 นำนักแสดงละคร “พรหมลิขิต” ยอร์จ ฟอลคอน-แม่ปราง-เพิ่ม ชมความงามวัดไชยวัฒนารามยามราตรี 21 พ.ย. นี้ พร้อมจัดเสวนาส่งเสริม Soft Power ผ่านละคร ให้คนรุ่นใหม่รักศิลปวัฒนธรรมและท่องเที่ยวเชิงวัฒนธรรม สร้างรายได้แก่ชุมชนและประเทศ
นายเสริมศักดิ์  พงษ์พานิช  รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) มีนโยบายขับเคลื่อนซอฟต์พาวเวอร์ด้านละคร ภาพยนตร์และซีรี่ส์ อาหารและท่องเที่ยว เพื่อสนับสนุนนโยบาย Thailand Creative Content Agency (THACCA) ของรัฐบาล และนโยบาย Soft Power สร้างเสน่ห์วิถีไทย ครองใจคนทั้งโลกของวธ. ในการผลักดันให้ประเทศไทยเป็นจุดหมายการท่องเที่ยวเชิงวัฒนธรรมของนักท่องเที่ยวทั่วโลก  ช่วยสร้างรายได้แก่ประชาชนและชุมชน และส่งเสริมเศรษฐกิจของประเทศ ล่าสุดกระแสความนิยมของละคร “พรหมลิขิต” สร้างความรักความภาคภูมิใจในศิลปวัฒนธรรมของชาติ ซึ่งละครเรื่องนี้ได้สอดแทรกความรู้เกี่ยวกับศิลปวัฒนธรรม ประเพณีและประวัติศาสตร์ไทย ทำให้สามารถส่งเสริมซอฟต์พาวเวอร์ ทั้งด้านอาหาร ประวัติศาสตร์ การแต่งกายและท่องเที่ยวเชิงวัฒนธรรมในแหล่งมรดกทางวัฒนธรรมและโบราณสถานของไทยได้เป็นอย่างดี ช่วยดึงดูดนักท่องเที่ยว ทั้งชาวไทยและชาวต่างชาติเข้ามาเที่ยวชมแหล่งมรดกทางวัฒนธรรมและโบราณสถานของไทยเป็นจำนวนมาก โดยเฉพาะวัดไชยวัฒนาราม ภายในอุทยานประวัติศาสตร์พระนครศรีอยุธยา มีผู้เข้ามาเที่ยวอย่างเนืองแน่น ส่งผลดีต่อธุรกิจท้องถิ่นที่เกี่ยวเนื่อง อาทิ ร้านเช่าชุดไทย ร้านอาหาร โรงแรม เป็นต้น  สามารถกระตุ้นเศรษฐกิจของจังหวัดพระนครศรีอยุธยาได้เป็นอย่างดี
รัฐมนตรีว่าการกระทรวงวัฒนธรรม กล่าวอีกว่า วธ.บูรณาการความร่วมมือกับบริษัท บีอีซี เวิลด์ จำกัด (มหาชน) ไทยทีวีสี ช่อง 3 และบริษัทบรอดคาซท์ ไทย เทเลวิชั่น จำกัด ซึ่งเป็นผู้ผลิตละคร “พรหมลิขิต” จัดกิจกรรมส่งเสริม Soft Power เบิกฟ้าอโยธยา ย้อนเวลาไปกับ “พรหมลิขิต” ในวันที่ 21 พฤศจิกายน 2566 ณ อาคารเครื่องทองอยุธยา พิพิธภัณฑสถานแห่งชาติ เจ้าสามพระยา และวัดไชยวัฒนาราม จังหวัดพระนครศรีอยุธยา เพื่อต่อยอดการเผยแพร่ความรู้ด้านศิลปวัฒนธรรมและประวัติศาสตร์และการส่งเสริมการท่องเที่ยวเชิงวัฒนธรรมไปสู่คนรุ่นใหม่ ภายในงานมีกิจกรรมต่างๆที่น่าสนใจ อาทิ การเสวนาส่งเสริม Soft Power  ผ่านละคร “พรหมลิขิต” ณ อาคารเครื่องทองอยุธยา พิพิธภัณฑสถานแห่งชาติ เจ้าสามพระยา และกิจกรรมชมบรรยากาศวัดไชยวัฒนารามยามค่ำ ภายในอุทยานประวัติศาสตร์พระนครศรีอยุธยา  โดยมีนักแสดงจากละคร “พรหมลิขิต” โอม-คณิน สแตนลีย์ รับบทหลวงชิดภูบาล (ยอร์จ ฟอลคอน) พีพี-ปุญญ์ปรีดี  คุ้มพร้อม รอดสวาสดิ์ รับบทแม่ปราง และรอน- ภัทรภณ โตอุ่น รับบทเป็นเพิ่ม บ่าวยายกุย  เข้าร่วมงาน นอกจากนี้ ภายในงานยังมีการบรรเลง และขับร้องดนตรีไทยสากล ตลาดย้อนยุค สาธิตอาหาร และขนมไทยโบราณ ชมผ้าลายอย่าง เป็นต้น จึงขอเชิญนักท่องเที่ยว ผู้สนใจเข้าร่วมชมงานดังกล่าวด้วย

ที่มา : https://www.thaigov.go.th/news/contents/details/74910