รัฐบาลไทย-ข่าวทำเนียบรัฐบาล-จังหวัดภาคเหนือทยอยรายงานผลกระทบแผ่นดินไหว มท.1 กำชับผู้ว่าฯ เร่งสำรวจความเสียหายให้ความช่วยเหลือเยียวยาประชาชนตามกฎหมาย อำนวยความสะดวกผู้รับบาดเจ็บเข้ารับการรักษาโดยเร็ว


วันศุกร์ที่ 17 พฤศจิกายน 2566
17/11/2566
พิมพ์
จังหวัดภาคเหนือทยอยรายงานผลกระทบแผ่นดินไหว มท.1 กำชับผู้ว่าฯ เร่งสำรวจความเสียหายให้ความช่วยเหลือเยียวยาประชาชนตามกฎหมาย อำนวยความสะดวกผู้รับบาดเจ็บเข้ารับการรักษาโดยเร็ว
จังหวัดภาคเหนือทยอยรายงานผลกระทบแผ่นดินไหว มท.1 กำชับผู้ว่าฯ เร่งสำรวจความเสียหายให้ความช่วยเหลือเยียวยาประชาชนตามกฎหมาย อำนวยความสะดวกผู้รับบาดเจ็บเข้ารับการรักษาโดยเร็ว
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและ รมว.มหาดไทย ได้รับรายงานสถานการณ์พื้นที่ในภาคเหนือของไทย กรณีเกิดเหตุแผ่นดินไหวในช่วงเช้าของวันนี้(17 พ.ย. 66) ซึ่งมีศูนย์กลางที่ประเทศเมียนมา และรับรู้แรงสั่นไหวถึงบริเวณ จ.เชียงราย จ.เชียงใหม่ จ.ลำพูน จ.น่าน และกรุงเทพมหานคร
โดยสำนักงานป้องกันและบรรเทาสาธารณภัย จ.เชียงราย ได้รายงานสถานการณ์ในพื้นที่ว่า ประชาชนสามารถรับรู้แรงสั่นไหว 18 อำเภอ ได้รับผลกระทบ 5 อำเภอ และมีผู้ได้รับบาดเจ็บแขนหัก 1 คน เนื่องจากพลักตกจากอาคารก่อสร้าง ไม่มีผู้เสียชีวิต อาคารได้รับผลกระทบ 6 แห่ง ขณะจังหวัดเชียงใหม่ รับรู้แรงสั่นสะเทือนในทุกอำเภอ แต่มีพื้นที่ได้รับผลกระทบ 3 อำเภอ 3 ตำบล และ 3 หมู่บ้าน รวมประชาชนได้รับความเสียหาย 2 ครัวเรือน คือที่พักอาศัยเสียหายบางส่วน และมีโรงเรียน 1 แห่ง ที่อาคารเรียนเสียหายเล็กน้อย ไม่มีรายงานผู้ได้รับบาดเจ็บ หรือเสียชีวิต โดยสถานการณ์ภาพรวมคลี่คลายเข้าสู่ภาวะปกติแล้ว
น.ส.ไตรศุลี กล่าวว่า สำหรับพื้นที่จังหวัดอื่นๆ นั้นสำนักงานป้องกันและบรรเทาสาธารณภัยแต่ละพื้นที่อยู่ระหว่างการรวบรวมผลกระทบและความเสียหาย โดย รมว.มหาดไทย ได้กำชับผู้ว่าราชการจังหวัดที่เกิดผลกระทบจากเหตุการณ์ครั้งนี้ เร่งสำรวจความเสียหายต่อชีวิตและทรัพย์สินของพี่น้องประชาชนและส่วนราชการ พร้อมเร่งให้ความช่วยเหลือตามกรอบของกฎหมายโดยเร่งด่วนต่อไป
“ขณะนี้จังหวัดต่างๆ ที่ได้รับรู้แรงสั่นสะเทือนกำลังเร่งสำรวจความเสียหาย และทยอยรายงานมายังส่วนกลาง โดยท่าน มท.1 ห่วงใยประชาชนผู้ได้รับผลกระทบ จึงได้ขอให้ท่านผู้ว่าฯ แต่ละจังหวัดให้ความสำคัญกับเรื่องความปลอดภัย เร่งการให้ความช่วยเหลือผู้ประสบภัย เยียวยาเบื้องต้น ทั้งด้านอาหาร ยารักษาโรค ที่พักอาศัย หากมีผู้ได้รับบาดเจ็บให้อำนวยความสะดวกให้ได้รับการรักษาโดยเร็ว” น.ส.ไตรศุลี กล่าว

ที่มา : https://www.thaigov.go.th/news/contents/details/74902