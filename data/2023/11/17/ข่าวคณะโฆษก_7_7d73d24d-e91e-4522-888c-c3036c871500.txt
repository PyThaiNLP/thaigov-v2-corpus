รัฐบาลไทย-ข่าวทำเนียบรัฐบาล-รองโฆษกฯ คารม เผย รัฐมนตรี อว. ให้โอวาทคณาจารย์มหาวิทยาลัยหัวเฉียวเฉลิมพระเกียรติ และคณะนักศึกษาจากประเทศจีน 


วันศุกร์ที่ 17 พฤศจิกายน 2566
17/11/2566
พิมพ์
รองโฆษกฯ คารม เผย รัฐมนตรี อว. ให้โอวาทคณาจารย์มหาวิทยาลัยหัวเฉียวเฉลิมพระเกียรติ และคณะนักศึกษาจากประเทศจีน
หวังให้ศึกษาในไทยอย่างมีความสุขสั่งสมความรู้ประสบการณ์สร้างมิตรภาพที่ยั่งยืนยาวนาน
วันนี้ (17 พฤศจิกายน 2566) เวลา 9.00 น. ณ ห้องสีฟ้า ตึกสันติไมตรี ทำเนียบรัฐบาล นายคารม พลพรกลาง รองโฆษกประจำสำนักนายกรัฐมนตรี เปิดเผยว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มอบหมายให้นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม ให้โอวาทคณาจารย์จากมหาวิทยาลัยหัวเฉียวเฉลิมพระเกียรติ และคณะนักศึกษาจากประเทศจีนจำนวน 60 คน
รองโฆษกประจำสำนักนายกรัฐมนตรีเปิดเผยว่ารัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม ได้ให้โอวาทว่า ดีใจที่นักศึกษาจีนเลือกศึกษาที่เมืองไทยเป็นจุดหมายปลายทางการศึกษา ทั้งนี้ รัฐบาลไทยมุ่งส่งเสริมความร่วมมือไทย - จีน ในทุกระดับ ดังนั้น โครงการแลกเปลี่ยนนักศึกษากับมหาวิทยาลัยต่าง ๆ ของจีน ถือเป็นการส่งเสริมความสัมพันธ์อันดีทั้งในระดับสถาบัน และระดับประชาชนด้วยกัน โดยหวังว่านักศึกษาของเราจะกลายเป็นผู้นำในหลายสาขาอาชีพ ทั้งภาครัฐและเอกชน และความสัมพันธ์นี้จะถูกต่อยอดไปเป็นความร่วมมือต่อกันอย่างไม่สิ้นสุด
ในประเทศไทยมีนักศึกษาจีนศึกษาต่อในไทยมากที่สุดเป็นอันดับหนึ่ง โดยมีจำนวนถึง 21,906 คน จากนักศึกษาต่างชาติทั้งหมด 36,060 คน ทั้งนี้ รัฐบาลไทยขอให้ความมั่นใจว่าจะดูแลนักศึกษาจีนเป็นอย่างดีในขณะที่กำลังศึกษาอยู่ในประเทศไทย ซึ่งจะได้สั่งสมทั้งความรู้ด้านวิชาการ และประสบการณ์ชีวิต โดยหวังว่าทุกคนจะใช้เวลาไม่กี่ปีนี้ ในการสัมผัสวัฒนธรรมที่แตกต่าง ชิมอาหารที่ไม่เคยชิม ไปเห็นในสิ่งที่ไม่เคยเห็น เรียนรู้ภาษาใหม่ ๆ และสร้างมิตรภาพที่จะยั่งยืน
สุดท้ายนี้ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม ได้อวยพรให้นักศึกษาชาวจีนทุกคน ที่เข้าร่วมโครงการแลกเปลี่ยนของมหาวิทยาลัยหัวเฉียวเฉลิมพระเกียรติ ประสบความสำเร็จในสิ่งที่มุ่งหวังทุกประการ

ที่มา : https://www.thaigov.go.th/news/contents/details/74883