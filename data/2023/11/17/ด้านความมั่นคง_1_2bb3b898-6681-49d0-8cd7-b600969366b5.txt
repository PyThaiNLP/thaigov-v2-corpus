รัฐบาลไทย-ข่าวทำเนียบรัฐบาล-การประชุม รมว.กห.อาเซียน ครั้งที่ ๑๗ (17th ASEAN Defence Ministers’ Meeting: 17th ADMM) และการประชุม รมว.กห.อาเซียน กับ รมว.กห.ประเทศคู่เจรจา ครั้งที่ ๑๐ (10th ASEAN Defence Minist


วันศุกร์ที่ 17 พฤศจิกายน 2566
การประชุม รมว.กห.อาเซียน ครั้งที่ ๑๗ (17th ASEAN Defence Ministers’ Meeting: 17th ADMM) และการประชุม รมว.กห.อาเซียน กับ รมว.กห.ประเทศคู่เจรจา ครั้งที่ ๑๐ (10th ASEAN Defence Minist
​ระหว่างวันที่ ๑๕ ถึงวันที่ ๑๖ พฤศจิกายน ๒๕๖๖ นายสุทิน  คลังแสง ในฐานะรัฐมนตรีว่าการกระทรวงกลาโหม พร้อมคณะ ได้เดินทางเข้าร่วมการประชุม รมว.กห.อาเซียน หรือ ADMM ครั้งที่ ๑๗
และการประชุม รมว.กห.อาเซียน กับ รมว.กห.ประเทศคู่เจรจา หรือ ADMM-Plus ครั้งที่ ๑๐ รวมทั้งการประชุมอื่น ๆ ที่เกี่ยวข้อง ณ กรุงจาการ์ตา สาธารณรัฐอินโดนีเซีย
​ในที่ประชุม ADMM ครั้งที่ ๑๗ รัฐมนตรีกลาโหมประเทศสมาชิกอาเซียน จะมีการพิจารณาร่างเอกสารความร่วมมือริเริ่มใหม่ ร่างปฏิญญาร่วมของการประชุม 17th ADMM และร่างแถลงการณ์ร่วม
ของการประชุม 10th ADMM-Plus จำนวนทั้งสิ้น ๘ ฉบับ เพื่อเป็นผลลัพธ์สำหรับการประชุมฯ ซึ่งในปีนี้ กระทรวงกลาโหม ร่วมกับกระทรวงกลาโหมสาธารณรัฐฟิลิปปินส์ เสนอร่างเอกสารแนวความคิดว่าด้วยการเสริมสร้างความประสานสอดคล้องของกิจกรรมความร่วมมือภายใต้กรอบ ADMM และ ADMM-Plus เพื่อบริหารจัดการกิจกรรมความร่วมมือที่มีอยู่เป็นจำนวนมาก ให้เกิดการจัดสรรทรัพยากรทางทหารในการดำเนินกิจกรรมเป็นไปอย่างคุ้มค่าและมีประสิทธิภาพสูงสุด ต่อมาได้เข้าร่วมการประชุมรัฐมนตรีกลาโหมอาเซียน +๑ อย่างไม่เป็นทางการกับประเทศคู่เจรจา ๒ ประเทศ คือ สหรัฐอเมริกา และญี่ปุ่น
​สำหรับการประชุม ADMM-Plus ครั้งที่ ๑๐ ได้มีการแลกเปลี่ยนมุมมองด้านความมั่นคงของภูมิภาค โดยเน้นย้ำความสำคัญของกลไกความร่วมมือด้านความมั่นคงในการรับมือกับความรุนแรง ภัยคุกคามที่มีแนวโน้ม   เพิ่มสูงขึ้น โดยเฉพาะภัยพิบัติทางธรรมชาติ ความมั่นคงทางทะเล และความมั่นคงไซเบอร์ ประเด็นความท้าทายสำคัญ รวมทั้งสนับสนุนแนวทางการมีปฏิสัมพันธ์กับประเทศมหาอำนาจและภาคีนอกภูมิภาคอย่างครอบคลุมและสมดุล บนพื้นฐานความเป็นแกนกลางของอาเซียน และขับเคลื่อนความร่วมมือให้เกิดเป็นรูปธรรม
​นอกจากนี้ ได้เข้าพบหารือทวิภาคีรัฐมนตรีว่าการกระทรวงกลาโหมอาเซียนและประเทศคู่เจรจา โดยยืนยันความมุ่งมั่นในการเสริมสร้างความร่วมมือให้มีความเข้มแข็งมากยิ่งขึ้น ซึ่งภายหลังการประชุมฯ สาธารณรัฐอินโดนีเซีย ได้ส่งมอบการเป็นประธาน ADMM ในปี ๒๕๖๗ ให้กับสาธารณรัฐประชาธิปไตยประชาชนลาว​การเดินทางเข้าร่วมการประชุมฯ นับว่าสำเร็จตามวัตถุประสงค์เป็นอย่างดี สะท้อนบทบาทด้านความมั่นคงของไทยในภูมิภาคอาเซียน ต่อประเด็นที่เป็นวาระสำคัญของภูมิภาค เพื่อเสริมสร้างเสถียรภาพ ความมั่นคง ตลอดจนความเจริญรุ่งเรืองของประเทศไทย และภูมิภาคให้มีความยั่งยืนต่อไป
​ที่มา : สนง.โฆษกกระทรวงกลาโหม

ที่มา : https://www.thaigov.go.th/news/contents/details/74868