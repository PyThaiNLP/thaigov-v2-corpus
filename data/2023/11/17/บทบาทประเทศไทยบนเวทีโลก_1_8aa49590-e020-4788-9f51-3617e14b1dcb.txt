รัฐบาลไทย-ข่าวทำเนียบรัฐบาล-กิจกรรมสำหรับภาคเอกชนไทยในโอกาสนายกรัฐมนตรีเดินทางเข้าร่วมการประชุมผู้นำเขตเศรษฐกิจเอเปค ที่นครซานฟรานซิสโก


วันศุกร์ที่ 17 พฤศจิกายน 2566
กิจกรรมสำหรับภาคเอกชนไทยในโอกาสนายกรัฐมนตรีเดินทางเข้าร่วมการประชุมผู้นำเขตเศรษฐกิจเอเปค ที่นครซานฟรานซิสโก
กิจกรรมสำหรับภาคเอกชนไทยในโอกาสนายกรัฐมนตรีเดินทางเข้าร่วมการประชุมผู้นำเขตเศรษฐกิจเอเปค ที่นครซานฟรานซิสโก
กระทรวงการต่างประเทศร่วมกับสำนักนายกรัฐมนตรี และสำนักงานคณะกรรมการส่งเสริมการลงทุน (BOI) จัดกิจกรรมสำหรับภาคเอกชนไทยระหว่างวันที่ 13-14 พ.ย. 2566 ในโอกาสที่นายกรัฐมนตรีเดินทางเข้าร่วมการประชุมผู้นำเขตเศรษฐกิจเอเปคที่นครซานฟรานซิสโก โดยมีบริษัทเอกชนไทย 16 บริษัทให้ความสนใจเข้าร่วม
ในวันที่ 13 พฤศจิกายน 2566 ภาคเอกชนไทยเข้าศึกษาดูงานที่บริษัทชั้นนำด้านเทคโนโลยีดิจิทัลและอิเล็กทรอนิกส์ ได้แก่ Meta และ Microsoft และบริษัทในระบบนิเวศสตาร์ทอัพของสหรัฐฯ ได้แก่ Airbnb และ Byers Center for Biodesign ที่มหาวิทยาลัย Stanford ตลอดจนได้พบหารือกับนายกรัฐมนตรีเพื่อแลกเปลี่ยนและหารือถึงโอกาสและข้อจำกัดด้านการค้าและการลงทุน โดยนายกรัฐมนตรีย้ำความสำคัญของการมีทิศทางนโยบายที่ชัดเจน การเร่งเจรจา FTA และการอำนวยความสะดวกในการประกอบธุรกิจ โดยเร่งดำเนินการในสิ่งที่ทำได้ก่อนและขยายผลจากความสำเร็จ และการทูตเศรษฐกิจเชิงรุกโดยเดินทางไปเน้นย้ำความพร้อมและจุดแข็งของไทย พร้อมเคาะประตูภาคเอกชนในต่างประเทศเพื่อชักชวนการลงทุน นอกจากนี้ ภาคเอกชนไทยได้เข้าร่วมงานเลี้ยงรับรองเพื่อขยายเครือข่ายกับภาคเอกชนสหรัฐฯ ที่สนใจในศักยภาพของประเทศไทย
ในวันที่ 14 พ.ย. 2566 ภาคเอกชนไทยศึกษาดูงานที่บริษัทชั้นนำด้านเทคโนโลยีดิจิทัลและอิเล็กทรอนิกส์ได้แก่ NVIDIA และ HP และบริษัทในระบบนิเวศสตาร์ทอัพของสหรัฐฯ ได้แก่ Chronus Health และ Eat Just สตาร์ทอัพผู้พัฒนาเครื่องตรวจเลือดชนิดเร่งด่วน และผู้พัฒนา “ไข่” จากโปรตีนพืชตามลำดับ
จากการจัดกิจกรรมครั้งนี้ ภาคเอกชนไทยได้มีโอกาสสร้างเครือข่ายและแสวงหาแนวทางการร่วมมือกับบริษัทชั้นนำสหรัฐฯ เช่น บริษัท NVIDIA ซึ่งเล็งเห็นถึงความสำคัญของการประยุกต์เทคโนโลยี AI โดยภาคเอกชนและภาครัฐในการขับเคลื่อนสังคมและเศรษฐกิจไทย บริษัท Eat Just ที่ซื้อวัตถุดิบการเกษตรของไทยและสนใจลงทุนตั้งโรงงานในประเทศ และบริษัท HP ที่ได้วางให้ประเทศไทยเป็นศูนย์กลางแห่งใหม่ (New Resilient Hub) ภายใต้ห่วงโซ่อุปทานใหม่ของบริษัท โดยการหารือครั้งนี้ได้สร้างโอกาสให้ภาคเอกชนไทยสามารถนำไปต่อยอดเพื่อเพิ่มพูนผลประโยชน์ทางเศรษฐกิจของไทย

ที่มา : https://www.thaigov.go.th/news/contents/details/74904