รัฐบาลไทย-ข่าวทำเนียบรัฐบาล-กรมศุลกากรยึดกระเพาะปลาตากแห้ง ลักลอบนำเข้า มูลค่ากว่า 58 ล้านบาท


วันศุกร์ที่ 17 พฤศจิกายน 2566
17/11/2566
พิมพ์
กรมศุลกากรยึดกระเพาะปลาตากแห้ง ลักลอบนำเข้า มูลค่ากว่า 58 ล้านบาท
กรมศุลกากรยึดกระเพาะปลาตากแห้ง ลักลอบนำเข้า สำแดงสินค้าเป็น Chocolate Chip (ช็อคโกแลตชิป) น้ำหนัก 40.38 กรัม มูลค่ากว่า 58 ล้านบาท ณ สำนักงานศุลกากรตรวจสินค้าท่าอากาศยานสุวรรณภูมิ
วันนี้ (16 พฤศจิกายน 2566) นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า ตามที่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีนโยบายให้กรมศุลกากรเข้มงวดในการป้องกันและปราบปรามการกระทำความผิดเกี่ยวกับการลักลอบหลีกเลี่ยงนำเข้า – ส่งออก สินค้าที่ส่งผลกระทบต่อชีวิตและทรัพย์สินของประชาชน รวมถึงเศรษฐกิจของประเทศ กรมศุลกากรจึงเพิ่มความเข้มงวดในการตรวจสอบสินค้ามีการนำเข้ามาและส่งออกไปนอกราชอาณาจักร
โดยเมื่อวันที่ 14 พฤศจิกายน 2566 สำนักงานศุลกากรตรวจสินค้าท่าอากาศยานสุวรรณภูมิได้ดำเนินการตรวจสอบใบขนสินค้าขาเข้า ต้นทางประเทศ Mexico สำแดงสินค้าเป็น Chocolate Chip (ช็อคโกแลตชิป) น้ำหนักสุทธิ 65 กิโลกรัม ต้องสงสัยว่ามีสิ่งผิดกฎหมายซุกซ่อนอยู่ ผลการตรวจสอบพบ Chocolate Chip (ช็อคโกแลตชิป) จำนวน 1 กล่อง น้ำหนัก 26.57 กิโลกรัม และกระเพาะปลาตากแห้ง จำนวน 2 กล่อง น้ำหนัก 40.38 กิโลกรัม เบื้องต้นไม่พบใบอนุญาตในการนำเข้า เจ้าหน้าที่จึงได้ทำการอายัดไว้ตรวจสอบและส่งกระเพาะปลาตากแห้งดังกล่าวไปให้ด่านตรวจประมงท่าอากาศยานสุวรรณภูมิ ได้ดำเนินการตรวจพิสูจน์ ชนิดพันธุ์ปลา ผลปรากฏว่า เป็นกระเพาะของปลา Totoaba macdonaldi (ปลาจวดแมคโดนัล) อยู่ภายใต้การควบคุมตามอนุสัญญาว่าด้วยการค้าระหว่างประเทศ ซึ่งชนิดสัตว์ป่าและพืชป่าที่ใกล้สูญพันธุ์ CITES บัญชี 1 ลำดับที่ 940 ภายใต้พระราชบัญญัติสงวนและคุ้มครองสัตว์ป่า พ.ศ. 2562 มาตรา 23 ผู้ใดจะนำเข้าหรือส่งออก ซึ่งสัตว์ป่าคุ้มครอง สัตว์น้ำคุ้มครองที่เพาะพันธุ์ได้ สัตว์ป่าควบคุม ซากสัตว์ป่าดังกล่าว หรือผลิตภัณฑ์จากซากสัตว์ป่าดังกล่าว ต้องได้รับอนุญาต รวมมูลค่ากว่า 58 ล้านบาท
โฆษกกรมศุลกากร กล่าวต่ออีกว่า การกระทำดังกล่าวเป็นความผิดฐานสำแดงข้อมูลไม่ถูกต้อง เพื่อหลีกเลี่ยงข้อจำกัดและเป็นการปฏิบัติพิธีการไม่ถูกต้องตามมาตรา 202 มาตรา 244 และมาตรา 252 แห่งพระราชบัญญัติศุลกากร พ.ศ. 2560 ประกอบกับสินค้าดังกล่าวอยู่ภายใต้การควบคุมตามอนุสัญญาฯ CITESบัญชี 1 ลำดับที่ 940 ภายใต้พระราชบัญญัติสงวนและคุ้มครองสัตว์ป่า พ.ศ. 2562 มาตรา 23  พระราชกำหนดการประมง (ฉบับที่ 2) พ.ศ. 2560 และพระราชบัญญัติโรคระบาดสัตว์ พ.ศ 2558 โดยสินค้าดังกล่าวต้องมีการขออนุญาตก่อนการนำเข้า

ที่มา : https://www.thaigov.go.th/news/contents/details/74869