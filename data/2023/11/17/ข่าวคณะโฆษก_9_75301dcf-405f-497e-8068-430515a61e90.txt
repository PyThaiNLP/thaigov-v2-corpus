รัฐบาลไทย-ข่าวทำเนียบรัฐบาล-​“รัดเกล้า” เผย รองนายกฯ สมศักดิ์ พร้อม รัฐมนตรีช่วยฯ อนุชา ตรวจเยี่ยมการดำเนินงานโครงการส่งเสริมอาชีพการเลี้ยงโคฯ พื้นที่ต้นแบบ จังหวัดสุโขทัย มุ่งมั่นสร้างความมั่นคงในครัวเรือน 


วันศุกร์ที่ 17 พฤศจิกายน 2566
17/11/2566
พิมพ์
​“รัดเกล้า” เผย รองนายกฯ สมศักดิ์ พร้อม รัฐมนตรีช่วยฯ อนุชา ตรวจเยี่ยมการดำเนินงานโครงการส่งเสริมอาชีพการเลี้ยงโคฯ พื้นที่ต้นแบบ จังหวัดสุโขทัย มุ่งมั่นสร้างความมั่นคงในครัวเรือน
​“รัดเกล้า” เผย รองนายกฯ สมศักดิ์ พร้อม รัฐมนตรีช่วยฯ อนุชา ตรวจเยี่ยมการดำเนินงานโครงการส่งเสริมอาชีพการเลี้ยงโคฯ พื้นที่ต้นแบบ จังหวัดสุโขทัย มุ่งมั่นสร้างความมั่นคงในครัวเรือน กระตุ้นเศรษฐกิจฐานราก ยกระดับความเป็นอยู่ มีคุณภาพชีวิตที่ดีขึ้น
วันนี้ (17 พฤศจิกายน 2566) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ร่วมลงพื้นที่ติดตามนายสมศักดิ์ เทพสุทิน รองนายกรัฐมนตรี ในฐานะประธานกรรมการกองทุนหมู่บ้านและชุมชนเมืองแห่งชาติ ตรวจเยี่ยมและมอบนโยบายการดำเนินงานโครงการส่งเสริมอาชีพการเลี้ยงโคเพื่อพัฒนาคุณภาพชีวิต ภายใต้การดำเนินงานของกองทุนหมู่บ้านและชุมชนเมือง พื้นที่ต้นแบบ จังหวัดสุโขทัย ระยะที่ 1
รองโฆษกประจำสำนักนายกรัฐมนตรีกล่าวว่า รองนายกรัฐมนตรีฯ ติดตามโครงการเลี้ยงโคฯ พื้นที่ต้นแบบ จังหวัดสุโขทัย ซึ่งได้ดำเนินงานมาครบ 1 ปีเศษ เพื่อสอบถามถึงผลการดำเนินงาน ปัญหา เพื่อหาทางแก้ไข โดยช่วงเวลา 1 ปี ที่ผ่านมา ผ่านกองทุนหมู่บ้านฯ จำนวน 1,000 ครัวเรือน มีลูกโค จำนวน 1,860 ตัว คิดเป็นร้อยละ 93 เป็นจำนวนที่ถือว่าประสบความสำเร็จ กองทุนหมู่บ้านฯ ทำหน้าที่เลี้ยงโคต้นน้ำ โดยที่รัฐบาลจะช่วยหาช่องทาง การส่งออกโคให้ได้ราคาที่เป็นธรรม ซึ่งนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังมีแนวนโยบายเจรจากับภาคเอกชน ด้านการเกษตรและปศุสัตว์ที่มีการลงทุนไปทั่วโลก เจรจาหาตลาดส่งออกกับประเทศจีนและประเทศซาอุดีอาระเบียซึ่งมีความต้องการในเรื่องของเนื้อสัตว์ปริมาณสูงมาก ซึ่งจะพลิกผันเพิ่มราคาปศุสัตว์ของประเทศไทยให้เป็นราคาที่ยุติธรรมสำหรับเกษตรกร
ในวันนี้​ โครงการเลี้ยงโคฯ ได้พิสูจน์​ผลสัมฤทธิ์​แล้ว ตัวแทนเกษตรกร​ ณ​ อำเภอศรีสำโรง​​ แบ่งปันเรื่องราวว่า​ ก่อนหน้านี้ปลูกข้าวอยู่​ 11​ ไร่แล้วติดอยู่ในวังวนของการขาดทุนและมีหนี้สิน​  แต่เมื่อเข้าร่วมโครงการ​ฯ และหันมาทำด้านปศุสัตว์​เพิ่มขึ้น​ ตอนนี้มีโค​ 50​ ตัว​ ทุ่งหญ้าเลี้ยงสัตย์​ 7​ ไร่​ มีรายได้ดี​ มีเงินหมุนเวียน​มาดูแลตนเองและครอบครัว  กระทรวงเกษตรและสหกรณ์​ จะนำความสำเร็จครั้งนี้​มาพัฒนาเป็นโมเดลเพื่อขยายผล เพื่อให้โครงการเลี้ยงโคฯ มีบทบาทช่วยให้เกษตรกรไทยหลุดพ้นจากความยากจนอย่างยั่งยืน​
“การลงพื้นที่ครั้งนี้ถือเป็นการติดตามชีวิตความเป็นอยู่ของประชาชนตามโครงการดังกล่าว ซึ่งเป็นโครงการฯที่ประสบความสำเร็จอย่างดีทั้งในแง่มูลค่าทางเศรษฐกิจ เนื่องจากผ่านช่วงเวลามา 1 ปี ได้เงินทุนคืนโครงการแล้ว 37 เปอร์เซ็นต์ จากช่วงเวลาโครงการ 5 ปี ซึ่งรองนายกรัฐมนตรีฯ มั่นใจว่า เห็นเป็นความสำเร็จ ทำได้จริง ซึ่งรัฐบาลจะทำหน้าที่ในการส่งเสริมผลักดันให้การเลี้ยงโคเป็นอาชีพหลักหรืออาชีพทางเลือก ของสมาชิกกองทุนหมู่บ้านฯ โดยเชื่อมั่นว่าโครงการนี้ จะความมั่นคงให้เศรษฐกิจฐานราก ยกระดับความเป็นอยู่ให้พี่น้องประชาชนมีคุณภาพชีวิตที่ดีขึ้น” นางรัดเกล้า กล่าว
สำหรับการลงพื้นที่ในครั้งนี้ ได้ตรวจเยี่ยม รับฟังรายงานผลการดำเนินงานโครงการฯ พร้อมพบปะและให้กำลังใจสมาชิก ทั้งหมด 4 จุด ดังนี้ จุดที่ 1 ห้องประชุมองค์การบริหารส่วนจังหวัดสุโขทัย ต.บ้านกล้วย อ.เมืองสุโขทัย จุดที่ 2 วัดศรีคีรีสุวรรณาราม หมู่ที่ 2 ต.คีรีมาศ อ.คีรีมาศ จุดที่ 3 กองทุนหมู่บ้านคลองปลายนา หมู่ที่ 10 ต.บ้านสวน อ.เมืองสุโขทัย จุดที่ 4 กองทุนหมู่บ้านชุมแสง หมู่ที่ 10 ต.เกาะตาเลี้ยง อ.ศรีสำโรง

ที่มา : https://www.thaigov.go.th/news/contents/details/74897