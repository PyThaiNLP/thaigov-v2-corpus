รัฐบาลไทย-ข่าวทำเนียบรัฐบาล-สธ.เผยแผ่นดินไหวเมียนมา กระทบ รพ. 14 แห่งใน 3 จังหวัด ปิดบริการบางส่วน 2 แห่ง 


วันศุกร์ที่ 17 พฤศจิกายน 2566
สธ.เผยแผ่นดินไหวเมียนมา กระทบ รพ. 14 แห่งใน 3 จังหวัด ปิดบริการบางส่วน 2 แห่ง
รัฐมนตรีว่าการกระทรวงสาธารณสุข เผย เหตุแผ่นดินไหวที่เมียนมาเช้านี้ แรงสั่นสะเทือนถึงหลายจังหวัดในไทย พบ 3 จังหวัด โรงพยาบาล 14 แห่งได้รับผลกระทบ
รัฐมนตรีว่าการกระทรวงสาธารณสุข เผย เหตุแผ่นดินไหวที่เมียนมาเช้านี้ แรงสั่นสะเทือนถึงหลายจังหวัดในไทย พบ 3 จังหวัด โรงพยาบาล 14 แห่งได้รับผลกระทบ ได้แก่ เชียงราย 11 แห่ง เชียงใหม่ 2 แห่ง และสกลนคร 1 แห่ง ส่วนใหญ่เกิดรอยร้าว ไม่กระทบโครงสร้างหลัก ส่งทีมช่างเข้าตรวจสอบเพิ่มเติม เปิดบริการได้ 12 แห่ง ปิดบริการบางส่วน 2 แห่ง
วันนี้ (17 พฤศจิกายน 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงกรณีเกิดแผ่นดินไหวความรุนแรงขนาด 6.4 ในพื้นที่ จ.เชียงตุง รัฐฉาน ประเทศเมียนมา เมื่อช่วงเช้าวันนี้ ว่า การเกิดแผ่นดินไหวในครั้งนี้สามารถรับรู้แรงสั่นสะเทือนได้ถึงหลายพื้นที่ในประเทศไทย เบื้องต้นได้รับรายงานผลกระทบใน 3 จังหวัด ได้แก่ 1.เชียงราย มีหน่วยบริการสาธารณสุขได้รับผลกระทบ จำนวน 11 แห่ง ได้แก่ โรงพยาบาลเชียงรายประชานุเคราะห์ โรงพยาบาลแม่ลาว โรงพยาบาลสมเด็จพระญาณสังวร โรงพยาบาลแม่จัน โรงพยาบาลพาน โรงพยาบาลสมเด็จพระยุพราชเชียงของ  โรงพยาบาลเชียงแสน โรงพยาบาลพญาเม็งราย โรงพยาบาลดอยหลวง โรงพยาบาลแม่ฟ้าหลวง และโรงพยาบาลแม่สาย ส่วนใหญ่พบปัญหามีรอยร้าว รอยแยกหลายจุดทั้งภายในและภายนอกอาคาร แต่ไม่ได้มีผลกระทบโครงสร้างหลัก โดยโรงพยาบาลเชียงรายประชานุเคราะห์ปิดบริการบางส่วนที่ตึกกุมารเวช โดยย้ายผู้ป่วยไปที่ตึกสงฆ์แทน ได้กำชับให้สำรวจโครงสร้างหลักตึกสูงอย่างละเอียดโดยให้สาธารณสุขนิเทศก์และเจ้าหน้าที่กองวิศวกรรมการแพทย์ สำนักงานสนับสนุนบริการสุขภาพที่ 1 เชียงใหม่ ลงพื้นที่ตรวจสอบเพิ่มเติม
นพ.ชลน่านกล่าวต่อว่า 2.เชียงใหม่ มีรายงานความเสียหาย 2 แห่ง ที่โรงพยาบาลสันทราย อาคารมีรอยร้าวเพิ่มหลายจุด และรอยร้าวเดิมเพิ่มความยาวขึ้น และโรงพยาบาลเชียงดาว พบรอยร้าว 1 แห่งที่ห้องยา สำนักงานสนับสนุนบริการสุขภาพที่ 1 เชียงใหม่ จะเข้าตรวจสอบและประเมินความเสียหายเช่นกัน โดยทั้งสองแห่งเปิดบริการตามปกติ และ 3.สกลนคร ตึกอุบัติเหตุฉุกเฉิน 9 ชั้น เกิดการสั่นไหวและมีรอยร้าว ได้เคลื่อนย้ายผู้ป่วยออกจากตึก และประกาศปิดบริการอาคารดังกล่าวทั้งหมด งดให้บริการผู้ป่วยนอก กรณีผู้ป่วยฉุกเฉินให้ส่งโรงพยาบาลใกล้เคียงหรือรับบริการที่ ตึกรังสีรักษา ก่อนชั่วคราว เบื้องต้นทีมโยธาธิการของจังหวัดได้ตรวจสอบโครงสร้างพบว่าน่าจะไม่มีปัญหา อย่างไรก็ตาม ทีมช่างจากส่วนกลางจะเข้าตรวจสอบอีกครั้งช่วงสุดสัปดาห์นี้ สำหรับจังหวัดอื่นๆ ที่ได้รับแรงสั่นไหวแต่ไม่ได้รับผลกระทบมี 6 จังหวัด ได้แก่ ลำปาง แม่ฮ่องสอน พิจิตร ชัยนาท กำแพงเพชร และอุทัยธานี
********************************** 17 พฤศจิกายน 2566

ที่มา : https://www.thaigov.go.th/news/contents/details/74907