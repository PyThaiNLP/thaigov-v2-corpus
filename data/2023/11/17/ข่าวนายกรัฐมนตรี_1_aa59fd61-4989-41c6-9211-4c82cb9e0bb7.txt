รัฐบาลไทย-ข่าวทำเนียบรัฐบาล-นายกฯ หารือผู้บริหารบริษัท Apple ชื่นชมโครงสร้างพื้นฐานไทยพร้อมเพิ่มการผลิตสินค้าในไทย ซึ่งนายกเชิญชวนตั้งศูนย์พัฒนาบุคลากรในไทย


วันศุกร์ที่ 17 พฤศจิกายน 2566
17/11/2566
พิมพ์
นายกฯ หารือผู้บริหารบริษัท Apple ชื่นชมโครงสร้างพื้นฐานไทยพร้อมเพิ่มการผลิตสินค้าในไทย ซึ่งนายกเชิญชวนตั้งศูนย์พัฒนาบุคลากรในไทย
นายกฯ หารือผู้บริหารบริษัท Apple ชื่นชมโครงสร้างพื้นฐานไทยพร้อมเพิ่มการผลิตสินค้าในไทย ซึ่งนายกเชิญชวนตั้งศูนย์พัฒนาบุคลากรในไทย
วันนี้ (15 พฤศจิกายน 2566) เวลา 14.00 น. (ตามเวลาท้องถิ่นนครซานฟรานซิสโก ซึ่งช้ากว่าเวลาที่กรุงเทพฯ 15 ชั่วโมง) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบหารือกับผู้บริหาร บริษัท Apple ซึ่งนายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
บริษัท Apple ผู้บริหารบริษัทกล่าวว่า ไทยมีผู้พัฒนาแอพพลิเคชั่น (Application) จำนวนมาก โดยส่วนใหญ่อยู่ในระบบ ios โดยมีจำนวนมากที่สุดเป็นอันดับ 2 ในภูมิภาคเอเชียตะวันออกเฉียงใต้ ผู้บริหารฯ ชื่นชมโครงสร้างพื้นฐานของไทย โดยบริษัทฯ มีโรงงานผลิตสินค้าของ Apple ในไทย และรู้สึกพอใจกับทั้งโครงสร้างพื้นฐาน และคุณภาพของสินค้าที่ผลิตในไทยเป็นอย่างมาก
โอกาสนี้ ผู้บริหารฯ ได้สอบถามเกี่ยวกับนโยบายด้านเศรษฐกิจดิจิทัลของไทย ซึ่งนายกฯ กล่าวว่า รัฐบาลดำเนินการในเรื่องดังกล่าวอย่างรอบด้าน ทั้งการอำนวยความสะดวกในการประกอบธุรกิจ (ease of doing business) ศูนย์บริการแบบเบ็ดเสร็จ (One Stop Service) รัฐบาลดิจิทัล และพลังงานสีเขียว เป็นต้น ซึ่งผู้บริหารบริษัทฯ กล่าวว่า บริษัทฯ ตั้งมั่นจะบรรลุความพยายามในการลดการปล่อยคาร์บอนลงให้ได้ภายในปี 2030 พร้อมกล่าวชื่นชมนโยบายพลังงานสีเขียวของรัฐบาลไทย ทั้งนี้ ทั้งผู้จัดหา (supplier) และผู้ผลิต (manufacturer) ของบริษัทจะต้องเดินหน้าตามแนวทางนี้ด้วย ซึ่ง นายกฯ กล่าวว่า ไทยมีไฟฟ้าจากพลังงานทดแทน ซึ่งถือเป็นผู้นำในภูมิภาคในเรื่องนี้ ทั้งพลังงานลม พลังงานแสงอาทิตย์ และพลังงานน้ำ รวมทั้งยังมีแผนที่จะทำโรงไฟฟ้าโซลาร์เซลล์ลอยน้ำไฮบริดในเขื่อนด้วย
นอกจากนี้ ทั้งสองฝ่ายพร้อมพิจารณาศูนย์พัฒนาบุคลากรสำหรับการสร้างแอพพลิเคชั่นร่วมกัน โดย นายกฯ ได้เชิญชวนให้บริษัทมาตั้งสถาบันที่ประเทศไทย รัฐบาลพร้อมให้การสนับสนุน เพื่อแลกเปลี่ยนความรู้ความเชี่ยวชาญ และ know how ของบริษัทฯ ซึ่งทั้งสองฝ่ายเห็นพ้องว่าเป็นความร่วมมือที่ควรเดินหน้าโดยเร็ว โดยจะให้ทีมงานของทั้งสองฝ่ายได้หารือและแลกเปลี่ยนกัน

ที่มา : https://www.thaigov.go.th/news/contents/details/74865