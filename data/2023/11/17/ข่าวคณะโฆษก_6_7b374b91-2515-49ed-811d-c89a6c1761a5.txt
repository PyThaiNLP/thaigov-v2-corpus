รัฐบาลไทย-ข่าวทำเนียบรัฐบาล-​โฆษกรัฐบาลประชาสัมพันธ์งาน “ราตรีนี้...ที่วัดไชยวัฒนาราม Ayutthaya Sundown” อุทยานประวัติศาสตร์พระนครศรีอยุธยา เปิดให้เข้าชมวัดไชยวัฒนาราม ยามค่ำคืน 5 คืนรวด 17-21 พ.ย. 66 


วันศุกร์ที่ 17 พฤศจิกายน 2566
17/11/2566
พิมพ์
​โฆษกรัฐบาลประชาสัมพันธ์งาน “ราตรีนี้...ที่วัดไชยวัฒนาราม Ayutthaya Sundown” อุทยานประวัติศาสตร์พระนครศรีอยุธยา เปิดให้เข้าชมวัดไชยวัฒนาราม ยามค่ำคืน 5 คืนรวด 17-21 พ.ย. 66
​โฆษกรัฐบาลประชาสัมพันธ์งาน “ราตรีนี้...ที่วัดไชยวัฒนาราม Ayutthaya Sundown” อุทยานประวัติศาสตร์พระนครศรีอยุธยา เปิดให้เข้าชมวัดไชยวัฒนาราม ยามค่ำคืน 5 คืนรวด 17-21 พ.ย. 66 ผลักดันประเทศไทยเป็นจุดหมายการท่องเที่ยวเชิงวัฒนธรรม
วันที่ 17 พฤศจิกายน 2566 นายชัย วัชรงค์ โฆษกประจำสำนักนายกรัฐมนตรี เผยว่า ตามที่กระทรวงวัฒนธรรม โดยกรมศิลปากรและหน่วยงานที่เกี่ยวข้อง ได้ขับเคลื่อนนโยบาย Soft Power ด้านละคร ภาพยนตร์และซีรี่ส์ อาหารและท่องเที่ยว เพื่อสนับสนุนนโยบาย Thailand Creative Content Agency (THACCA) ของรัฐบาล โดยใช้อัตลักษณ์เสน่ห์วิถีไทย จัดงาน “ราตรีนี้...ที่วัดไชยวัฒนาราม Ayutthaya Sundown” ณ วัดไชยวัฒนาราม ต.บ้านป้อม อ.พระนครศรีอยุธยา จ.พระนครศรีอยุธยา ตั้งแต่วันที่ 13 ตุลาคม ถึงวันที่ 31 ธันวาคม 2566 นั้น ล่าสุดในสัปดาห์นี้ อุทยานประวัติศาสตร์พระนครศรีอยุธยา Ayutthaya Historical Park ได้ประชาสัมพันธ์งาน ราตรีนี้...ที่วัดไชยฯ Ayutthaya Sundown  เปิดให้เข้าชมวัดไชยวัฒนารามในยามค่ำคืนแบบจุก ๆ 5 คืนรวด ตั้งแต่วันที่ 17-21 พฤศจิกายน 2566 เวลา 18.00 - 22.00 น.
“โอกาสนี้ จึงขอประชาสัมพันธ์เชิญชวนประชาชน นักท่องเที่ยว แต่งการด้วยชุดไทยมาถ่ายรูปเป็นที่ระลึก ร่วมยลโฉมความงามของโบราณสถานยามค่ำคืน ณ วัดไชยวัฒนาราม ผ่าน แสง สี จากการประดับไฟอย่างสวยงาม ซึ่งเป็นการนำเสนอมุมมองใหม่ของโบราณสถาน และจะเป็นการผลักดันให้ประเทศไทยเป็นจุดหมายการท่องเที่ยวเชิงวัฒนธรรมของนักท่องเที่ยวทั่วโลก ช่วยสร้างรายได้แก่ประชาชนและชุมชนและส่งเสริมเศรษฐกิจของประเทศ ณ วัดไชยวัฒนาราม โดยสามารถเข้าร่วมงานได้ทุกวันศุกร์ เสาร์ อาทิตย์ วันหยุดนักขัตฤกษ์ และเทศกาลสำคัญ ตั้งแต่บัดนี้ถึงวันที่ 31 ธันวาคม 2566 ตั้งแต่เวลา 18.00 - 22.00 น.” โฆษกประจำสำนักนายกรัฐมนตรี กล่าว
“วัดไชยวัฒนาราม” ต.บ้านป้อม อ.พระนครศรีอยุธยา จ.พระนครศรีอยุธยา เป็นวัดโบราณสมัยกรุงศรีอยุธยาตั้งอยู่ริมแม่น้ำเจ้าพระยา สร้างขึ้นในสมัยสมเด็จพระเจ้าปราสาททอง โดยมีการนำรูปแบบแผนผังของวัดมาจากนครวัด ภายในวัดมี “พระปรางค์ศรีรัตนมหาธาตุ” เป็นปรางค์ประธานอยู่ตรงกลาง ตั้งอยู่บนฐานสี่เหลี่ยมจัตุรัส และมีปรางค์บริวารอยู่รายล้อม โดยมีระเบียงคดภายในประดิษฐานพระพุทธรูปปูนปั้นปางมารวิชัยจำนวน 120 องค์ เปิดให้เยี่ยมชมในช่วงกลางคืนทุกวันศุกร์ เสาร์ อาทิตย์ วันหยุดนักขัตฤกษ์ และเทศกาลสำคัญ ตั้งแต่วันนี้จนถึงวันที่ 31 ธันวาคม 2566 ระหว่าง เวลา 18.00 น. - 22.00 น. (ซื้อบัตรเข้าชมได้ถึงเวลา 21.00 น.) อัตราค่าธรรมเนียมเข้าชม : ชาวไทย 10 บาท ชาวต่างชาติ 50 บาท โดยบริเวณรอบวัด มีร้านค้าให้บริการเช่าชุดไทยในราคาย่อมเยา นักท่องเที่ยวสามารถเช่าชุด แต่งหน้า ทำผม แบบจบครบในร้านเดียว สอบถามเพิ่มเติมได้ที่ อุทยานประวัติศาสตร์พระนครศรีอยุธยา โทร. 0 3524 2286 ต่อ 101
สำหรับกิจกรรมที่น่าสนใจในงาน ราตรีนี้ที่...วัดไชยฯ AYUTTHAYA SUNDOWN ระหว่างวันที่ 17 – 21 พ.ย. 66 มีดังนี้
วันศุกร์ 17 พ.ย. - การบรรเลงและขับร้องดนตรีไทยสากล โดย สํานักการสังคีต กรมศิลปากร และการแสดงดนตรีไทย โรงเรียนผักไห่ สุทธาประมุข
วันเสาร์ 18 พ.ย. - ล้อมวงเล่า SUNDOWN TALK “เขาเล่าว่า? ข้อเท็จจริงหลังเหตุการณ์ กรุวัดราชบูรณะแตก! (ตอนที่ 1)” โดย พิพิธภัณฑสถานแห่งชาติ เจ้าสามพระยา
วันอาทิตย์ 19 พ.ย. - ราตรีนี้...ที่วัดไชยฯ PODCAST EP.4 องค์ประกอบที่สำคัญ และโดดเด่นภายในวัดไชยวัฒนาราม
วันจันทร์ 20 พ.ย. -  ไม่มีกิจกรรม สามารถเข้าชมวัดไชยฯ ยามค่ำคืนได้ตามปกติ
วัน อังคาร 21 พ.ย. - การบรรเลงและขับร้องดนตรีไทยสากล โดย ลำนักการสังคีต กรมศิลปากร การแสดงดนตรีไทย โรงเรียนผักไห่ สุทธาประมุข และกิจกรรมเบิกฟ้าอโยธยา... ย้อนเวลาไปกับ “พรหมลิขิต”

ที่มา : https://www.thaigov.go.th/news/contents/details/74880