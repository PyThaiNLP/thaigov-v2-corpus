รัฐบาลไทย-ข่าวทำเนียบรัฐบาล-ผู้จัดการ ธ.ก.ส. ตรวจเยี่ยมการดำเนินงานสาขา จังหวัดเพชรบูรณ์


วันศุกร์ที่ 17 พฤศจิกายน 2566
17/11/2566
พิมพ์
ผู้จัดการ ธ.ก.ส. ตรวจเยี่ยมการดำเนินงานสาขา จังหวัดเพชรบูรณ์
นายฉัตรชัย ศิริไล ผู้จัดการ ธ.ก.ส. ลงพื้นที่ตรวจเยี่ยมงานและให้กำลังใจการปฏิบัติงานของพนักงาน ธ.ก.ส. สาขาเพชรบูรณ์ สาขาท่าพล สาขาหล่มสัก สาขา หล่มเก่า สาขากกกะทอน สาขาบ้านติ้ว สาขาดงขวาง และสาขาปากน้ำ จ.เพชรบูรณ์
วันนี้ (17 พฤศจิกายน 2566) นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ลงพื้นที่ตรวจเยี่ยมงานและให้กำลังใจการปฏิบัติงานของพนักงาน ธ.ก.ส. สาขาเพชรบูรณ์ สาขาท่าพล สาขาหล่มสัก สาขา หล่มเก่า สาขากกกะทอน สาขาบ้านติ้ว สาขาดงขวาง และสาขาปากน้ำ จังหวัดเพชรบูรณ์ พร้อมพบปะพูดคุยกับลูกค้าที่มาใช้บริการ เพื่อสอบถามข้อมูลและรับข้อเสนอแนะในการให้บริการ รวมถึงตรวจเยี่ยมขั้นตอนการเตรียมพร้อมมาตรการพยุงราคาข้าว ปีการผลิต 2566/67 ตามมติ ครม. ได้แก่ สินเชื่อชะลอการขายข้าวเปลือกนาปี สินเชื่อเพื่อรวบรวมข้าวและสร้างมูลค่าเพิ่มโดยสถาบันเกษตรกร และโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2566/67 (ไร่ละ 1,000 บาท ไม่เกิน 20 ไร่)เพื่อช่วยเหลือและบรรเทาความเดือดร้อนให้กับเกษตรกรผู้ปลูกข้าวในการชะลอการขายข้าวเปลือกในช่วงที่ผลผลิตออกสู่ตลาดเป็นจำนวนมากส่งผลให้ราคาตกต่ำและเป็นการรักษาเสถียรภาพราคาข้าว ตั้งเป้าหมายเกษตรกรที่ได้รับประโยชน์ จำนวน 4.68 ล้านครัวเรือนทั่วประเทศ
นอกจากนี้ ได้ตรวจเยี่ยมการปฏิบัติงานมาตรการพักชำระหนี้ลูกค้ารายย่อยที่มีต้นเงินคงเป็นหนี้ ทุกสัญญารวมกันไม่เกิน 300,000 บาท ณ 30 กันยายน 2566 ตามนโยบายรัฐบาล ทั้งการแจ้งความประสงค์ การตรวจสอบสิทธิ์ การตรวจสุขภาพหนี้ และการทำเอกสารต่อท้ายสัญญา ซึ่ง ธ.ก.ส. ได้เปิดระบบการแจ้งความประสงค์และตรวจสอบสิทธิ์ผ่านแอปพลิเคชัน BAAC Mobile ตั้งแต่วันที่ 1 ตุลาคม 2566 – 31 มกราคม 2567 ปัจจุบันมีผู้แจ้งความประสงค์แล้วกว่า 1,450,000 คน และสำหรับพื้นที่จังหวัดเพชรบูรณ์ มีเกษตรกรที่ได้รับสิทธิ์ในการเข้าร่วมมาตรการดังกล่าว จำนวนกว่า 46,000 ราย และมีผู้แจ้งความประสงค์ผ่านแอปพลิเคชัน BAAC Mobile แล้วกว่า 30,000 ราย จำนวนหนี้กว่า 4,400 ล้านบาท (ข้อมูล ณ วันที่ 16 พฤศจิกายน 2566) และในโอกาสนี้ ได้ร่วมพูดคุยและขอบคุณลูกค้าที่มาซื้อสลาก ธ.ก.ส. ชุดถุงทอง เพื่อลุ้นรางวัล Grand Prize 60 ล้าน และรางวัลอื่น ๆ รวมมูลค่ากว่า 77 ล้านบาททุกงวด รีบซื้อก่อนหมดผ่านแอปพลิเคชัน BAAC Mobile และ ธ.ก.ส. ทุกสาขา โดยมีคณะผู้บริหารและพนักงาน ธ.ก.ส. ในพื้นที่ให้การต้อนรับ

ที่มา : https://www.thaigov.go.th/news/contents/details/74914