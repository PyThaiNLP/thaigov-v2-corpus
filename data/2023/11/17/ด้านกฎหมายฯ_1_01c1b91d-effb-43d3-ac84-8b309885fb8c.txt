รัฐบาลไทย-ข่าวทำเนียบรัฐบาล-​พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอแม่สะเรียง จังหวัดแม่ฮ่องสอน 


วันศุกร์ที่ 17 พฤศจิกายน 2566
17/11/2566
พิมพ์
​พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอแม่สะเรียง จังหวัดแม่ฮ่องสอน
​พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอแม่สะเรียง จังหวัดแม่ฮ่องสอน
ในวันที่ ๑๖ พฤศจิกายน ๒๕๖๖ พลเอกไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางพงษ์สวาท นีละโยธิน ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม รักษาราชการแทนอธิบดีกรมราชทัณฑ์ นายแพทย์สุรโชค ต่างวิวัฒน์ รองปลัดกระทรวงสาธารณสุข พร้อมด้วยคณะผู้บริหาร และเจ้าหน้าที่ที่เกี่ยวข้อง ลงพื้นที่ตรวจเยี่ยมเรือนจำอำเภอแม่สะเรียง จังหวัดแม่ฮ่องสอน ตามโครงการราชทัณฑ์ปันสุข ทำความดี เพื่อชาติ ศาสน์ กษัตริย์
โครงการราชทัณฑ์ปันสุข ทำความดี เพื่อชาติ ศาสน์ กษัตริย์ ดำเนินงานภายใต้มูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ที่พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงมีพระเมตตาต่อผู้ต้องขังในเรือนจำ โดยมีพระดำริว่า แม้ว่าผู้ต้องขังจะเป็นผู้กระทำผิดตามกฎหมายบ้านเมืองและต้องมารับโทษในเรือนจำ แต่บุคคลเหล่านี้ก็เป็นประชาชนคนไทยที่ควรได้รับสิทธิอย่างเท่าเทียมกัน ในเรื่องการสาธารณสุขและการแพทย์ เทียบเท่าประชาชนทั่วไป
พระบาทสมเด็จพระเจ้าอยู่หัวได้เสด็จเปิดโครงการฯ ณ ทัณฑสถานโรงพยาบาลราชทัณฑ์ เมื่อวันที่ ๒๘ ธันวาคม ๒๕๖๒ และมีเป้าหมายระยะที่ ๑ ในเรือนจำ ๒๕ แห่งและได้พระราชทานเครื่องมือแพทย์ด้วยพระราชทรัพย์ส่วนพระองค์จำนวน ๑๙๐,๐๗๒,๘๖๓ บาท และส่งเสริมให้เกิดกิจกรรมต่าง ๆ และเมื่อวันที่ ๒๘ เมษายน ๒๕๖๔ พระบาทสมเด็จพระเจ้าอยู่หัวเสด็จเปิดโครงการฯ ระยะที่ ๒ ณ พระที่นั่งอัมพรสถาน พระราชวังดุสิต และพระราชทานเครื่องมือและครุภัณฑ์ทางการแพทย์ด้วยพระราชทรัพย์ส่วนพระองค์จำนวน ๑๑๘,๕๔๗,๒๐๐ บาท โดยเป้าหมายระยะที่ ๒ ได้ช่วยเหลือเรือนจำอำเภอซึ่งเป็นเรือนจำขนาดเล็ก อยู่ห่างไกล และติดชายแดน จำนวน ๑๙ แห่ง ซึ่งผลของการดำเนินงานตามแนวทางของโครงการราชทัณฑ์ปันสุขฯ ทั้งในระยะที่ ๑ และระยะที่ ๒ ทำให้เกิดการเปลี่ยนแปลงที่ดีในด้านสุขภาพของผู้ต้องขังและทำให้เกิดการเปลี่ยนแปลงที่ดีขึ้นอย่างชัดเจนในเรือนจำทั่วประเทศ ๑๔๓ แห่งซึ่งนอกจากจะใช้ในการดูแลช่วยเหลือผู้ต้องขังแล้ว ยังเป็นประโยชน์แก่ประชาชนที่อยู่ใกล้เคียงให้สามารถเข้าถึงบริการด้านสุขภาพได้มากขึ้นอีกด้วย
และต่อมาเมื่อวันที่ ๒๔ สิงหาคม ๒๕๖๔ พระบาทสมเด็จพระเจ้าอยู่หัวได้ทรงให้มีการจดทะเบียนมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ เพื่อเป็นหน่วยงานกลางในการบูรณาการการทำงานเพื่อช่วยเหลือผู้ต้องขัง ปัจจุบัน การดำเนินงานตามโครงการราชทัณฑ์ปันสุขฯ ได้ดำเนินการในเรื่องการพัฒนาศักยภาพของผู้ต้องขังเพื่อช่วยงานด้านสาธารณสุขในรูปแบบของอาสาสมัครสาธารณสุขเรือนจำ (อสรจ.) ซึ่งปัจจุบันมี อาสาสมัครสาธารณสุขเรือนจำที่กระจายในเรือนจำทั่วประเทศ จำนวน ๑๗,๘๙๗ คน การปรับสิทธิประโยชน์ เพื่อยกระดับมาตรฐานการดูแลสุขภาพผู้ต้องขัง การยกระดับมาตรฐานด้านอนามัยสิ่งแวดล้อมและสุขาภิบาลอาหารและน้ำ การบริหารจัดการค่าใช้จ่ายสำหรับผู้ต้องขังต่างด้าวหรือคนไทยไร้สิทธิ รวมถึงการดูแลผู้ต้องขังพ้นโทษที่มีปัญหาสุขภาพจิต การบำบัดฟื้นฟูผู้ติดยาเสพติดในเรือนจำ การใช้และการบำรุงรักษาครุภัณฑ์พระราชทาน
โดยในวันนี้ พลเอก ไพบูลย์ คุ้มฉายา ในฐานะรองประธานคณะกรรมการมูลนิธิฯ ได้ลงพื้นที่ตรวจเยี่ยมเรือนจำอำเภอแม่สะเรียง จังหวัดแม่ฮ่องสอน ซึ่งเป็น ๑ ใน ๑๙ แห่งเรือนจำเป้าหมายระยะที่ ๒ ที่เป็นเรือนจำขนาดเล็ก อยู่ติดชายแดน และตรวจเยี่ยมทัณฑสถานหญิงเชียงใหม่ จังหวัดเชียงใหม่ ซึ่งเป็นเรือนจำเป้าหมายที่อยู่ในแผนการดำเนินงานระยะที่ ๑
เรือนจำอำเภอแม่สะเรียง จังหวัดแม่ฮ่องสอน มีผู้ต้องขังทั้งสิ้น ๓๐๔ คน แบ่งเป็น ชาย ๒๗๙ คน หญิง ๒๕ คน และได้รับพระราชทานครุภัณฑ์ทางการแพทย์ ๑๕ รายการ จำนวน ๑๙ ชิ้น โดยมีการใช้งานในการตรวจรักษาพยาบาล อาทิเช่น การใช้เครื่องมือและครุภัณฑ์ทางการแพทย์ด้านทันตกรรม ในปีงบประมาณ ๒๕๖๖ มีการจัดบริการถอนฟัน ขูดหินปูน อุดฟัน และตรวจช่องปากและฟันให้กับผู้ต้องขัง จำนวน ๔๑๙ ราย และการใช้หุ่นสาธิต CPR เพื่อใช้ในการฝึกช่วยฟื้นคืนชีพให้กับอาสาสมัครสาธารณสุขเรือนจำ จำนวน ๓ รุ่น มีผู้ต้องขังที่ได้รับการขึ้นทะเบียนสิทธิให้ตรงกับโรงพยาบาลแม่สะเรียง ซึ่งเป็นโรงพยาบาลแม่ข่าย ร้อยละ ๙๙.๒๙ มีบุคลากรทางการแพทย์จากโรงพยาบาลแม่ข่ายเข้าตรวจในเรือนจำ ประกอบด้วย แพทย์ตรวจโรคทั่วไปเข้าตรวจเดือนละ 1 ครั้ง ทุกวันพุธ สัปดาห์ที่ ๔ ของเดือน สามารถให้การรักษาและให้คำปรึกษาผ่าน Application Line ได้ตลอด ๒๔ ชั่วโมง และมีการตรวจรักษาผ่านระบบ Telemedicine ร่วมด้วย และผลจากการมีโครงการราชทัณฑ์ปันสุขฯ ทำให้เรือนจำมีพยาบาลเรือนจำเพิ่มขึ้น จำนวน ๑ คน ปัจจุบันมีพยาบาลรวมทั้งสิ้นจำนวน ๒ คน และมีอาสาสมัครสาธารณสุขเรือนจำ จำนวน ๑๔ คน
ในการนี้ ได้รับฟังรายงานการติดตามการดำเนินงานของโครงการราชทัณฑ์ปันสุขฯ เข้าตรวจเยี่ยมสถานพยาบาลแดนชายของเรือนจำอำเภอแม่สะเรียง พร้อมเยี่ยมชมมุมสุขภาพราชทัณฑ์ปันสุข และมอบถุงของใช้ให้แก่ผู้ต้องขังชายสูงอายุและพิการ จำนวน ๑๗ ราย  เยี่ยมชมการสาธิตตรวจปริมาณความเข้มข้นของเม็ดเลือดแดงโดยการเจาะปลายนิ้วของอาสาสมัครสาธารณสุขเรือนจำชาย การให้บริการยูนิตทำฟัน ซึ่งเป็นครุภัณฑ์พระราชทาน และตรวจเยี่ยมโรงเลี้ยงและสูทกรรม  ตรวจเยี่ยมสถานพยาบาลในแดนหญิง พร้อมเยี่ยมชมมุมสุขภาพราชทัณฑ์ปันสุข และมอบถุงของใช้ให้แก่ผู้ต้องขังหญิงสูงอายุ จำนวน 2 ราย จากนั้นไปยังร้านอาหารสวัสดิการ เพื่อรับฟังการบรรยายสรุปการจัดเมนูอาหารสุขภาพในร้านอาหารสวัสดิการ และเยี่ยมชมห้องแม่และเด็ก

ที่มา : https://www.thaigov.go.th/news/contents/details/74870