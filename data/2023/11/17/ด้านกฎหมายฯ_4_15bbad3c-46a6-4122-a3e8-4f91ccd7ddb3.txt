รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ตรวจเยี่ยมเรือนจำกลางเชียงใหม่ และโรงพยาบาลแม่แตง จังหวัดเชียงใหม่


วันศุกร์ที่ 17 พฤศจิกายน 2566
17/11/2566
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ตรวจเยี่ยมเรือนจำกลางเชียงใหม่ และโรงพยาบาลแม่แตง จังหวัดเชียงใหม่
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำกลางเชียงใหม่ และโรงพยาบาลแม่แตง อำเภอแม่แตง จังหวัดเชียงใหม่
ในวันศุกร์ที่ ๑๗ พฤศจิกายน ๒๕๖๖ เวลา ๑๐.๐๐ น. พลเอกไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางพงษ์สวาท นีละโยธิน ปลัดกระทรวงยุติธรรม นายแพทย์สุรโชค ต่างวิวัฒน์ รองปลัดกระทรวงสาธารณสุข พร้อมด้วยคณะผู้บริหาร และเจ้าหน้าที่ที่เกี่ยวข้อง ลงพื้นที่ตรวจเยี่ยมเรือนจำกลางเชียงใหม่ และโรงพยาบาลแม่แตง อำเภอแม่แตง จังหวัดเชียงใหม่ ตามโครงการราชทัณฑ์ปันสุข ทำความดี เพื่อชาติ ศาสน์ กษัตริย์
โครงการราชทัณฑ์ปันสุข ทำความดี เพื่อชาติ ศาสน์ กษัตริย์ ดำเนินงานภายใต้มูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ที่พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงมีพระเมตตาต่อผู้ต้องขังในเรือนจำ โดยมีพระดำริว่า แม้ว่าผู้ต้องขังจะเป็นผู้กระทำผิดตามกฎหมายบ้านเมืองและต้องมารับโทษในเรือนจำ แต่บุคคลเหล่านี้ก็เป็นประชาชนคนไทยที่ควรได้รับสิทธิอย่างเท่าเทียมกัน ในเรื่องการสาธารณสุขและการแพทย์เทียบเท่าประชาชนทั่วไป
พระบาทสมเด็จพระเจ้าอยู่หัวฯ ได้เสด็จเปิดโครงการฯ ณ ทัณฑสถานโรงพยาบาลราชทัณฑ์ เมื่อวันที่ ๒๘ ธันวาคม ๒๕๖๒ และมีเป้าหมายระยะที่ ๑ ในเรือนจำ ๒๕ แห่ง และได้พระราชทานเครื่องมือแพทย์ด้วยพระราชทรัพย์ส่วนพระองค์จำนวน ๑๙๐,๐๗๒,๘๖๓ บาท และส่งเสริมให้เกิดกิจกรรมต่าง ๆ และเมื่อวันที่ ๒๘ เมษายน ๒๕๖๔ พระบาทสมเด็จพระเจ้าอยู่หัวเสด็จเปิดโครงการฯ ระยะที่ ๒ ณ พระที่นั่งอัมพรสถาน พระราชวังดุสิต และพระราชทานเครื่องมือและครุภัณฑ์ทางการแพทย์ด้วยพระราชทรัพย์ส่วนพระองค์จำนวน ๑๑๘,๕๔๗,๒๐๐ บาท โดยเป้าหมายระยะที่ ๒ ได้ช่วยเหลือเรือนจำอำเภอซึ่งเป็นเรือนจำขนาดเล็ก อยู่ห่างไกล และติดชายแดน จำนวน ๑๙ แห่ง ซึ่งผลของการดำเนินงานตามแนวทางของโครงการราชทัณฑ์ปันสุขฯ ทั้งในระยะที่ ๑ และระยะที่ ๒ ทำให้เกิดการเปลี่ยนแปลงที่ดีในด้านสุขภาพของผู้ต้องขังเป็นอย่างมาก ซึ่งนอกจากจะใช้ในการดูแลช่วยเหลือผู้ต้องขังแล้ว ยังเป็นประโยชน์แก่ประชาชนที่อยู่ใกล้เคียงให้สามารถเข้าถึงบริการด้านสุขภาพได้มากขึ้นอีกด้วย และต่อมาเมื่อวันที่ ๒๔ สิงหาคม ๒๕๖๔ พระบาทสมเด็จพระเจ้าอยู่หัวฯ ได้ทรงให้มีการจดทะเบียนมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ เพื่อเป็นหน่วยงานกลางในการบูรณาการการทำงานเพื่อช่วยเหลือผู้ต้องขัง
ปัจจุบัน การดำเนินงานตามโครงการราชทัณฑ์ปันสุขฯ ได้ดำเนินการในเรื่องการปรับสิทธิประโยชน์ เพื่อยกระดับมาตรฐานการดูแลสุขภาพผู้ต้องขัง การยกระดับมาตรฐานด้านอนามัยสิ่งแวดล้อมและสุขาภิบาลอาหารและน้ำ การบริหารจัดการค่าใช้จ่ายสำหรับผู้ต้องขังต่างด้าวหรือคนไทยไร้สิทธิ การดำเนินการอบรมหลักสูตรการจัดการการดูแลผู้สูงอายุ (Care Manager) และหลักสูตรการดูแลผู้สูงอายุ (Care Giver) รวมถึงการดูแลผู้ต้องขังพ้นโทษที่มีปัญหาสุขภาพจิต การบำบัดฟื้นฟูผู้ติดยาเสพติดในเรือนจำ การใช้และการบำรุงรักษาครุภัณฑ์พระราชทาน
ในการนี้ พลเอก ไพบูลย์ คุ้มฉายา ในฐานะรองประธานคณะกรรมการมูลนิธิราชทัณฑ์ปันสุขฯ และคณะผู้บริหาร ได้ลงพื้นที่ตรวจเยี่ยมเรือนจำกลางเชียงใหม่ โดยเรือนจำกลางเชียงใหม่ เป็นเรือนจำที่มีแต่ผู้ต้องขังชาย ซึ่งปัจจุบันมีผู้ต้องขัง ๕,๒๔๔ ราย เป็นผู้ต้องขังสูงอายุ ๒๓๙ คน ผู้ต้องขังป่วยโรคมะเร็ง ๑๒ คน ผู้ต้องขังทุพพลภาพ ๑๐๙ คน และมีผู้ต้องขังต่างด้าว ๕๓๘ คน โดยเรือนจำมีบุคลากรทั้งหมด ๒๑๑ คน มีพยาบาลวิชาชีพ ๖ คน นักจิตวิทยา ๒ คน เรือนจำกลางเชียงใหม่มีอาคารสถานพยาบาล ซึ่งภายในมีห้อง OPD ห้อง Telemedicine ห้องตรวจโรค ห้องหัตถการ ห้องสังเกตอาการ ห้องคลังยา และอาคารทันตกรรม
เรือนจำกลางเชียงใหม่ ได้รับพระราชทานครุภัณฑ์ทางการแพทย์ ๒๒ รายการ โดยมีการใช้งานในการตรวจรักษาพยาบาลในเรือนจำ เครื่องมือแพทย์ด้านทันตกรรมในปีงบประมาณ ๒๕๖๖ จัดบริการ ถอนฟัน ขูดหินปูน อุดฟัน และตรวจช่องปากและฟัน ให้กับผู้ต้องขังจำนวน ๑,๙๕๐ คน และการใช้หุ่นสาธิต CPR เพื่อใช้ในการฝึกช่วยฟื้นคืนชีพ ให้กับ อสรจ. จำนวน ๓ รุ่น มีห้องกักโรค ใช้พื้นที่อาคารแดน ๔ จำนวน ๒๓ ห้อง   มีการเอกซเรย์ผู้ต้องขังและคัดกรองวัณโรคปอดโดยใช้แบบสอบถาม TB-P1 ผู้ต้องขังเข้าใหม่ ๕,๓๒๓ คนโดยใช้เครื่อง X-Ray Portable พระราชทาน โดยได้ขึ้นทะเบียนสิทธิหลักประกันสุขภาพแห่งชาติ มีผู้ต้องขังที่ได้รับการขึ้นทะเบียนสิทธิ ให้ตรงกับโรงพยาบาลแม่ข่าย ร้อยละ ๑๐๐ สำหรับการเข้าตรวจของแพทย์โรงพยาบาลแม่ข่าย มีบุคลากรทางการแพทย์เข้าตรวจในเรือนจำ ประกอบด้วย แพทย์โรงพยาบาลแม่ข่ายตรวจโรคทั่วไป Telemedicine ทุกวันพฤหัสบดีของสัปดาห์ที่ ๑ และ ๓ ของเดือน และให้คำปรึกษา ผ่าน Application Line ได้ตลอด ๒๔ ชม. ด้านทันตกรรม ได้เข้าตรวจและถอนฟันสัปดาห์ละ ๑ ครั้ง ทุกวันพฤหัสบดี
สำหรับผลการดำเนินงานตามโครงการราชทัณฑ์ปันสุข ทำความดี เพื่อชาติ ศาสน์ กษัตริย์  ของเรือนจำกลางเชียงใหม่ ได้ดำเนินงานตามเกณฑ์ครบถ้วนทั้ง ๗ ด้าน คือ ด้านที่ ๑ การป้องกันและควบคุมโรคที่สำคัญ ด้านที่ ๒ อนามัยสิ่งแวดล้อมและสุขภาพ ด้านที่ ๓ การพัฒนาระบบบริการสุขภาพผู้ต้องขัง ด้านที่ ๔ การพัฒนาศักยภาพบุคลากร ด้านที่ ๕ มุมสุขภาพราชทัณฑ์ปันสุข ด้านที่ ๖ การจัดบริการสุขภาพจิตและจิตเวชในผู้ต้องขัง ด้านที่ ๗ นวัตกรรมราชทัณฑ์ปันสุข มีนวัตกรรมเครื่องกรองน้ำ (จิ๋วกรองแจ๋ว) โดยในการประกวดเรือนจำดีเด่นตามโครงการราชทัณฑ์ปันสุขเมื่อปลายปี พ.ศ. ๒๕๖๕ เรือนจำกลางเชียงใหม่ มีผลคะแนนประเมิน ๒๑๘ คะแนน (คะแนนเต็ม ๒๕๖) คิดเป็นร้อยละ ๘๕.๑๕
พร้อมกันนี้ ได้ร่วมตรวจเยี่ยมสถานพยาบาล เยี่ยมชมมุมสุขภาพราชทัณฑ์ปันสุข การสาธิตของอาสาสมัครสาธารณสุขเรือนจำ (อสรจ.) เยี่ยมชมการให้บริการยูนิตทำฟัน (ครุภัณฑ์พระราชทาน) และได้นำถุงพระราชทานที่ได้รับพระมหากรุณาธิคุณจากพระบาทสมเด็จพระเจ้าอยู่หัวฯ ในการพระราชทานของใช้ที่จำเป็นสำหรับผู้ต้องขังป่วย ได้แก่ ซัพพอร์ทเตอร์ (กางเกงในป้องกันไส้เลื่อน) มอบให้ผู้ต้องขังป่วยที่รอการผ่าตัด จำนวน ๒๐ ชุด และมอบให้กับผู้ต้องขังชายสูงอายุและพิการ อีกทั้งได้ร่วมเยี่ยมชมการดำเนินงานสูทกรรม
จากนั้น คณะกรรมการมูลนิธิราชทัณฑ์ปันสุขฯ ได้เดินทางไปยังโรงพยาบาลแม่แตง ซึ่งเป็นโรงพยาบาลแม่ข่ายของเรือนจำกลางเชียงใหม่ โดยมีผู้อำนวยการโรงพยาบาลแม่แตง และคณะเจ้าหน้าที่ให้การต้อนรับ ในการนี้ได้ร่วมตรวจเยี่ยมการดำเนินงานของโรงพยาบาลแม่แตงในส่วนให้บริการผู้ต้องขังป่วย ได้แก่ จุดรับผู้ป่วยจากเรือนจำ ผู้ป่วยนอก ห้องฉุกเฉิน และหอผู้ป่วยใน อีกทั้งได้มอบเจลพระราชทาน และมอบถุงของใช้สำหรับผู้ต้องขังป่วย เพื่อยกระดับมาตรฐานการดูแลสุขภาพผู้ต้องขัง ให้ได้มาตรฐานด้านอนามัยสิ่งแวดล้อมและสุขาภิบาลต่อไป

ที่มา : https://www.thaigov.go.th/news/contents/details/74911