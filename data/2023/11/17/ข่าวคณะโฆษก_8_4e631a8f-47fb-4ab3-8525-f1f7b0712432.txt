รัฐบาลไทย-ข่าวทำเนียบรัฐบาล-รองโฆษกฯ คารม เผย รอง นรม. อนุทินฯ เน้นย้ำความสำคัญของทรัพยากรมนุษย์ พร้อมให้กระตุ้นจิตสำนึกรักชาติ และความภาคภูมิใจในประวัติศาสตร์ชาติไทย


วันศุกร์ที่ 17 พฤศจิกายน 2566
รองโฆษกฯ คารม เผย รอง นรม. อนุทินฯ เน้นย้ำความสำคัญของทรัพยากรมนุษย์ พร้อมให้กระตุ้นจิตสำนึกรักชาติ และความภาคภูมิใจในประวัติศาสตร์ชาติไทย
รองโฆษกฯ คารม เผย รอง นรม. อนุทินฯ เน้นย้ำความสำคัญของทรัพยากรมนุษย์ พร้อมให้กระตุ้นจิตสำนึกรักชาติ และความภาคภูมิใจในประวัติศาสตร์ชาติไทย
วันนี้ (17 พฤศจิกายน 2566) เวลา 11.00 น. ณ ห้องประชุมราชวัลลภ กระทรวงศึกษาธิการ นายอนุทิน ชาญวีรกูล รองนายกรัฐมนตรีและรัฐมนตรีวาการกระทรวงมหาดไทย ตรวจเยี่ยมและมอบนโยบายแก่หน่วยงานที่อยู่ภายใต้การกำกับดูแล 4 กระทรวง และ 1 องค์การมหาชน ประกอบด้วย กระทรวงมหาดไทย กระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม (อว.) กระทรวงแรงงาน และ สถาบันคุณวุฒิวิชาชีพ (องค์การมหาชน) พร้อมเป็นประธานการประชุม “การสร้างทรัพยากรมนุษย์ของชาติ เป็นคนที่มีจิตสำนึกรักชาติ ภาคภูมิใจในประวัติศาสตร์ของชาติไทย และยึดมั่นสถาบันสำคัญของชาติ” โดยนายคารม พลพรกลาง รองโฆษกประจำสำนักนายกรัฐมนตรี สรุปสาระสำคัญดังนี้
รองนายกรัฐมนตรีฯ กล่าวในที่ประชุมฯ ว่า รัฐบาลให้ความสำคัญต่อการศึกษาและการพัฒนาทรัพยากรมนุษย์ ที่มีทั้งคุณภาพ คุณธรรม มีทักษะความรู้ ทักษะอาชีพ ซึ่งเป็นรากฐานสำคัญในการพัฒนาประเทศและสามารถแข่งขันได้ในเวทีโลก พร้อมรู้สึกยินดีที่ได้มาพบปะกับทั้ง 4 กระทรวงที่อยู่ภายใต้การกำกับดูแล ซึ่งภารกิจสำคัญของทั้ง 4 กระทรวง คือ การพัฒนาคนและพัฒนาชาติ และเป็นการทำงานกับทรัพยากรสำคัญ คือ มนุษย์ ซึ่งเกี่ยวเนื่องกับทั้ง 4 กระทรวง จึงต้องบูรณาการการทำงานร่วมกัน ดำเนินแนวนโยบายที่สอดประสาน และส่งเสริมซึ่งกันและกัน เพื่อนำไปสู่การปฏิบัติ การดำเนินภารกิจ ตลอดจนการบริหารทรัพยากรบุคคลของหน่วยงาน ให้เป็นกลไกสำคัญต่ออนาคตของไทยและการพัฒนาประเทศชาติ
นอกจากนี้ รองนายกรัฐมนตรียังเสนอให้มีการพิจารณาเกี่ยวกับการกำหนดหลักเกณฑ์การคัดเลือกบุคคลเข้ารับราชการ และการเลื่อนระดับทางตำแหน่งงานราชการที่ต้องให้ความสำคัญกับประเด็นจิตสำนึกความเป็นไทย ไม่ลืมรากเหง้า มีความภาคภูมิใจ เห็นคุณค่าในประวัติศาสตร์ชาติไทย รวมถึงทำหน้าที่เพื่อประชาชน และส่วนรวม
โอกาสนี้ รองนายกรัฐมนตรีฯ ยังร่วมเป็นสักขีพยานพิธีลงนามข้อตกลง “แนวทางการพัฒนาทรัพยากรมนุษย์ของไทย และการพิจารณาการคัดเลือกบุคคลเข้ารับราชการเป็นพนักงาน และเจ้าหน้าที่รัฐ” โดยมีผู้ร่วมลงนามจาก 8 หน่วยงานจาก 4 กระทรวง และ 1 องค์การมหาชน ได้แก่ 1) ปลัดกระทรวงศึกษาธิการ 2) ปลัดกระทรวงมหาดไทย 3) ปลัดกระทรวงแรงงาน 4) ปลัดกระทรวงการอุดมศึกษา วิทยาศาสตร์ วิจัย และนวัตกรรม 5) เลขาธิการคณะกรรมการการศึกษาขั้นพื้นฐาน 6) เลขาธิการคณะกรรมการการอาชีวศึกษา 7) เลขาธิการสภาการศึกษา และ 8) ผู้อำนวยการสถาบันคุณวุฒิวิชาชีพ (องค์การมหาชน)

ที่มา : https://www.thaigov.go.th/news/contents/details/74894