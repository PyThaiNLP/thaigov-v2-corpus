รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมทัณฑสถานหญิงเชียงใหม่ จังหวัดเชียงใหม่


วันศุกร์ที่ 17 พฤศจิกายน 2566
17/11/2566
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมทัณฑสถานหญิงเชียงใหม่ จังหวัดเชียงใหม่
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมทัณฑสถานหญิงเชียงใหม่ จังหวัดเชียงใหม่
ในวันที่ ๑๖ พฤศจิกายน ๒๕๖๖ พลเอกไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางพงษ์สวาท นีละโยธิน ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม รักษาราชการแทนอธิบดีกรมราชทัณฑ์ นายแพทย์สุรโชค ต่างวิวัฒน์ รองปลัดกระทรวงสาธารณสุข พร้อมด้วยคณะผู้บริหาร และเจ้าหน้าที่ที่เกี่ยวข้อง ลงพื้นที่ตรวจเยี่ยมทัณฑสถานหญิงเชียงใหม่ จังหวัดเชียงใหม่ ซึ่งเป็นเรือนจำเป้าหมายในระยะที่ ๑
ทัณฑสถานหญิงเชียงใหม่ มีผู้ต้องขังหญิงทั้งสิ้นจำนวน ๑,๕๙๕ คน และได้รับพระราชทานครุภัณฑ์ทางการแพทย์ ๑๘ รายการ จำนวน ๒๒ ชิ้น โดยใช้ในการตรวจรักษาพยาบาลในเรือนจำ เพิ่มศักยภาพในการให้บริการเทียบเท่าโรงพยาบาลส่งเสริมสุขภาพตำบล (รพ.สต.) ดูแลสุขภาพด้านทันตกรรม ถอนฟัน ขูดหินปูน อุดฟัน ถอดอุปกรณ์จัดฟัน และตรวจช่องปากและฟัน ให้กับผู้ต้องขัง และการใช้หุ่นสาธิต CPR เพื่อใช้ในการฝึกอบรมช่วยฟื้นคืนชีพให้กับอาสาสมัครสาธารณสุขเรือนจำ จำนวน ๒ รุ่นต่อปี ได้รับบริการจากรถเอกซเรย์ โดยพระราชทานจากโรงพยาบาลนครพิงค์เข้ามาให้บริการเอกซเรย์ เดือนละ ๑ ครั้ง นอกจากนี้ มีการคัดกรองผู้ต้องขังแรกรับ ได้แก่ การคัดกรอง TB P๑ การคัดกรองเอชไอวีด้วยชุดตรวจ HIV Rapid test kit การคัดกรองซิฟิลิสด้วยชุดตรวจ Rapid test kit การคัดกรองไวรัสตับอักเสบซีด้วยชุดตรวจ HCV Rapid test kit โดยได้รับการสนับสนุนชุดตรวจจากกรมควบคุมโรค กระทรวงสาธารณสุข และได้รับความร่วมมือจากโรงพยาบาลนครพิงค์ ซึ่งเป็นโรงพยาบาลแม่ข่าย สนับสนุนนักเทคนิคการแพทย์เข้ามาให้บริการตรวจคัดกรอง สถานพยาบาลทัณฑสถานหญิงเชียงใหม่ มีการให้บริการตรวจรักษาตามแนวทางพัฒนาระบบบริการสาธารณสุขสำหรับผู้ต้องขังในเรือนจำ โดยแพทย์จากโรงพยาบาลนครพิงค์ ให้บริการตรวจรักษาผู้ต้องขังป่วยในเรือนจำ เฉลี่ย ๘ ชั่วโมง/สัปดาห์ และสามารถขอคำปรึกษาจากแพทย์ ผ่าน Application Line ได้ตลอด ๒๔ ชั่วโมง และผลจากการมีโครงการราชทัณฑ์ปันสุขฯ ทำให้เรือนจำมีพยาบาลเรือนจำเพิ่มขึ้น จำนวน ๒ คน โดยปัจจุบันมีพยาบาลเรือนจำ จำนวนทั้งสิ้น ๖ คน และมีอาสาสมัครสาธารณสุขเรือนจำ จำนวน ๑๗๙ คน
ในการนี้ได้ร่วมตรวจเยี่ยมสถานพยาบาล และรับฟังบรรยายสรุปการให้บริการของสถานพยาบาล พร้อมเยี่ยมชมมุสุขภาพราชทัณฑ์ปันสุข เยี่ยมชมการให้บริการยูนิตทำฟัน ซึ่งเป็นครุภัณฑ์พระราชทาน และมอบถุงของใช้ให้แก่ผู้ต้องขังหญิงสูงอายุและพิการ จำนวน ๑๕ ราย เยี่ยมชอมห้องแม่และเด็กรวมทั้งได้มอบถุงของใช้สำหรับผู้ต้องขังหญิงตั้งครรภ์/แม่มีบุตร จำนวน ๕ คน และจากนั้นตรวจเยี่ยมการดำเนินงานของฝ่ายสูทกรรม
ทัณฑสถานหญิงเชียงใหม่ เป็นเรือนจำที่ดำเนินกิจกรรมในโครงการกำลังใจในพระดำริ พระเจ้าหลานเธอ พระองค์เจ้าพัชรกิติยาภา ในเรื่องการพัฒนาคุณภาพชีวิตผู้ต้องขังหญิงตามข้อกำหนดกรุงเทพฯ (Bangkok Rules) ในทุกมิติเพื่อเตรียมความพร้อมในการกลับคืนสู่สังคมอย่างมีคุณภาพ ในการนี้ พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ ในฐานะรองประธานคณะกรรมการกองทุนกำลังใจฯ ซึ่งดูแลโครงการกำลังใจฯ ได้พาคณะเยี่ยมชมการฝึกอาชีพด้านการทอผ้า การฝีมือ และงานปักต่าง ๆ ซึ่งผู้ต้องขังสามารถประดิษฐ์ชิ้นงานออกมามีความสวยงาม และสามารถนำไปจำหน่ายเป็นสินค้าภายใต้แบรนด์ INSPIRE ในสมเด็จพระเจ้าลูกเธอ เจ้าฟ้าพัชรกิติยาภาฯ ที่สามารถสร้างรายได้กลับคืนมาให้แก่เรือนจำและผู้ต้องขัง โดยการดำเนินงานโครงการราชทัณฑ์ปันสุขฯ ในกิจกรรมต่าง ๆ เป็นความร่วมมือระหว่างกระทรวงสาธารณสุขและกระทรวงยุติธรรม ที่พยายามทำให้ผู้ต้องขังได้รับบริการทางการแพทย์และการสาธารณสุข ให้เท่าเทียมกับประชาชนทั่วไปให้เป็นไปตามหลักมนุษยธรรม

ที่มา : https://www.thaigov.go.th/news/contents/details/74871