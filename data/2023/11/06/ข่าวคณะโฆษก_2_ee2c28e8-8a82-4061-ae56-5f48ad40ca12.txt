รัฐบาลไทย-ข่าวทำเนียบรัฐบาล-​รองโฆษกฯ รัดเกล้า เผย รัฐบาล โดยกระทรวงอุตฯ เดินหน้ามาตรการ 3ร. เร่งตรวจ-เร่งกำกับ-เร่งปราบ ทำจริง เต็มคาราเบล เริ่มต้นที่ยางรถยนต์ด้อยคุณภาพ ตามด้วยการรวมพล 8 สถาบันเครือข่าย 


วันจันทร์ที่ 6 พฤศจิกายน 2566
06/11/2566
พิมพ์
​รองโฆษกฯ รัดเกล้า เผย รัฐบาล โดยกระทรวงอุตฯ เดินหน้ามาตรการ 3ร. เร่งตรวจ-เร่งกำกับ-เร่งปราบ ทำจริง เต็มคาราเบล เริ่มต้นที่ยางรถยนต์ด้อยคุณภาพ ตามด้วยการรวมพล 8 สถาบันเครือข่าย
​รองโฆษกฯ รัดเกล้า เผย รัฐบาล โดยกระทรวงอุตฯ เดินหน้ามาตรการ 3ร. เร่งตรวจ-เร่งกำกับ-เร่งปราบ ทำจริง เต็มคาราเบล เริ่มต้นที่ยางรถยนต์ด้อยคุณภาพ ตามด้วยการรวมพล 8 สถาบันเครือข่าย กำหนดมาตรฐาน SDOs ปี 2567
วันที่ 6 พฤศจิกายน 2566 นางรัดเกล้า อินทวงศ์ สุวรรณคีรี เปิดเผยว่า รัฐบาล โดยกระทรวงอุตสาหกรรมเดินหน้า 8 มาตรการ Quick win อย่างต่อเนื่อง ซึ่ง 1 ใน 8 มาตรการที่นโยบายเชิงรุกในการเดินหน้าปราบจริง ปรับจริง กวาดล้างสินค้าด้อยคุณภาพให้หมดไปจากท้องตลาดภายใน 6 เดือนคือ "มาตรการ 3ร. เร่งตรวจ เร่งกำกับ เร่งปราบ" ที่ครอบคลุมสินค้าทั้งหมดทุกประเภท ทั้งร้านค้าที่มีหน้าร้านและออนไลน์ติดตามไปจนถึงถึงพิกัดโกดังเก็บสินค้า  เพื่อให้ประชาชนได้ใช้สินค้าได้อย่างปลอดภัย
รองโฆษกฯ รัดเกล้าฯ กล่าวว่า กระทรวงอุตสาหกรรม โดยสำนักงานมาตรฐานผลิตภัณฑ์อุตสาหกรรม (สมอ.) เดินหน้าเต็มคาราเบลกับมาตรการ 3ร. เพิ่มความถี่ในการตรวจสินค้าผ่านแพลตฟอร์มออนไลน์ต่าง ๆ ล่าสุดได้เข้าตรวจค้นร้านจำหน่ายยางรถยนต์แห่งหนึ่งที่มีการโฆษณาขายผ่านช่องทางออนไลน์ พบยางล้อรถยนต์ไม่ได้มาตรฐาน และไม่มีเครื่องหมาย มอก. จึงได้ดำเนินการตามกฎหมาย และเร่งตรวจสอบเพื่อขยายผลไปยังรายอื่นต่อไป ทั้งนี้ ยางล้อเป็นสินค้าควบคุม เนื่องจากเกี่ยวข้องกับความปลอดภัยในชีวิตและทรัพย์สินของประชาชน เพื่อความมั่นใจของประชาชน ขอให้เลือกซื้อจากร้านจำหน่ายที่เชื่อถือได้ เช่น ร้านที่มีป้ายสัญลักษณ์ “ร้าน มอก.” พร้อมเตือนไปยังผู้ประกอบการที่กำลังฝ่าฝืนกฎหมาย หากพบการกระทำความผิดจะดำเนินการทางกฎหมายอย่างถึงที่สุด
นอกจากนั้น สมอ. ยังได้เชิญ 8 สถาบันเครือข่ายมาเพื่อกำหนดมาตรฐาน SDOs (Standards Developing Organizations) ปี 2567 ให้เป็นไปตามแผนแม่บทการกำหนดมาตรฐานระยะ 5 ปี ของ สมอ. (พ.ศ.2566-2570) และหลักการสากล เพื่อให้การกำกับ การจัดทำมาตรฐาน และการตรวจสอบคุณภาพของสินค้ามีประสิทธิภาพมากยิ่งขึ้น โดยปัจจุบัน สมอ. มี SDOs จำนวน 43 หน่วยงาน ที่มีศักยภาพสามารถกำหนดมาตรฐานเพื่อให้ตรงกับความต้องการของภาคอุตสาหกรรม ครอบคลุม 81 สาขา
“การยกระดับการคุ้มครองความปลอดภัยแก่ประชาชน เข้มงวดในการตรวจควบคุมการจำหน่ายสินค้าทั้งออนไลน์และออฟไลน์ให้ได้มาตรฐาน โดยเฉพาะสินค้าที่เกี่ยวข้องกับความปลอดภัยในชีวิตและทรัพย์สินของประชาชน ถือเป็นนโยบายสำคัญและเร่งด่วนของรัฐบาลที่ต้องกวาดล้างให้หมดไปจากท้องตลาดตามมาตรการ Quick Win โดยขอให้ประชาชนเชื่อมั่นและพิจารณาเลือกซื้อของจากร้านจำหน่ายที่เชื่อถือได้ และมีมาตรฐาน มอก. เท่านั้น” นางรัดเกล้าฯ กล่าว

ที่มา : https://www.thaigov.go.th/news/contents/details/74268