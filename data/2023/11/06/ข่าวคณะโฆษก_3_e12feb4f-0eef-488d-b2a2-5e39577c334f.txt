รัฐบาลไทย-ข่าวทำเนียบรัฐบาล-โฆษกรัฐบาลเปิดเผยความคืบหน้าการช่วยเหลือคนไทยในเมียนมา รัฐบาลหารือทุกฝ่ายให้ความสำคัญกับการช่วยเหลืออพยพคนไทยกลับบ้านอย่างปลอดภัย


วันจันทร์ที่ 6 พฤศจิกายน 2566
06/11/2566
พิมพ์
โฆษกรัฐบาลเปิดเผยความคืบหน้าการช่วยเหลือคนไทยในเมียนมา รัฐบาลหารือทุกฝ่ายให้ความสำคัญกับการช่วยเหลืออพยพคนไทยกลับบ้านอย่างปลอดภัย
โฆษกรัฐบาลเปิดเผยความคืบหน้าการช่วยเหลือคนไทยในเมียนมา รัฐบาลหารือทุกฝ่ายให้ความสำคัญกับการช่วยเหลืออพยพคนไทยกลับบ้านอย่างปลอดภัย
วันนี้ (5 พฤศจิกายน 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรี เผยถึงความคืบหน้าในการช่วยเหลือคนไทยจากเมืองเล้าก์ก่าย(Laukkaing) ของเมียนมา ว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ยังคงติดตามสถานการณ์ความไม่สงบในเมืองเล้าก์ก่าย(Laukkaing) ของเมียนมาอย่างต่อเนื่อง และกำชับให้กระทรวงการต่างประเทศและหน่วยงานความมั่นคงประสานงานกับทางการเมียนมาอย่างใกล้ชิด
โดยวันนี้ พล.ต.อ.สุรเชษฐ์ หักพาล รอง ผบ.ตร. เดินทางไปยังเมียนมา พร้อมด้วยกรมสอบสวนคดีพิเศษ (DSI) และกองบังคับการปราบปรามการค้ามนุษย์ เพื่อหารือกับสถานเอกอัครราชทูต ณ กรุงย่างกุ้ง ถึงการเตรียมการนำตัวคนไทยจากเมืองเล้าก์ก่ายกลับประเทศ โดยยืนยันว่า คนไทยจำนวน 162 คน ยังปลอดภัยดี และอยู่ในพื้นที่ของกองทัพเมียนมาในเมืองเล้าก์ก่ายแล้ว และสถานเอกอัครราชทูต ณ กรุงย่างกุ้ง กำลังประสานงานร่วมกับ สถานกงสุลใหญ่ ณ นครคุนหมิง สถานเอกอัครราชทูต ณ กรุงปักกิ่ง รัฐบาลเมียนมา และสถานเอกอัครราชทูตจีนในเมียนมา ช่วยเหลือคนไทยอีกบางส่วนที่ยังตกค้างออกจากพื้นที่ทั้งหมด และได้วางกระบวนการส่งตัวทุกคนให้กลับบ้านอย่างปลอดภัย อย่างไรก็ดี ด้วยสถานการณ์ที่มีการสู้รบกัน จึงจำเป็นต้องดำเนินการด้วยความรอบคอบ
ทั้งนี้ กระทรวงการต่างประเทศได้มีการประสานการทำงานกับทางการเมียนมาในการช่วยเหลือคนไทยในพื้นที่นับตั้งแต่ก่อนมีการสู้รบกันในเมืองเล้าก์ก่ายแล้ว และหลังจากการสู้รบเกิดขึ้นได้มีการเร่งรัดการทำงานช่วยเหลือคนไทยออกมาอย่างต่อเนื่อง เพื่อรับประกันความปลอดภัยของคนไทยทั้งหมด รวมถึงมีจุดมุ่งหมายสำคัญ คือการนำคนไทยออกมายังพื้นที่ปลอดภัยให้เร็วที่สุด สำหรับขั้นตอนต่อไปในการเดินทางกลับประเทศจะมีการเร่งรัดวางแนวทางและกระบวนการส่งตัวกลับประเทศไทยกับทั้งทางการเมียนมาและจีน ซึ่งต้องอาศัยการบูรณาการร่วมกันทั้งหมด รวมถึงยังไม่สามารถเปิดเผยแผนการทั้งหมดได้ เพราะมีเรื่องความมั่นคงและความปลอดภัยของเจ้าหน้าที่ที่เกี่ยวข้องด้วย
“นายกรัฐมนตรีสั่งการทุกหน่วยงานที่เกี่ยวข้องให้ดำเนินมาตรการอย่างใกล้ชิดในการช่วยเหลือคนไทย โดยกองบังคับการปราบปรามการค้ามนุษย์จะทำการคัดแยกและยืนยันตัวบุคคล รวมถึงดำเนินคดีกับผู้ที่หลอกลวงคนไทยไปทำงานผิดกฎหมายในเมียนมา เชื่อว่าจะใช้ระยะเวลาอีกไม่นานที่จะสามารเคลื่อนย้ายคนไทยทั้งหมดออกจากพื้นที่ได้ จึงขอให้พี่น้องคนไทยไว้วางใจรัฐบาล และเชื่อมั่นว่ารัฐบาลจะดูแลคนไทยอย่างเต็มที่ ซึ่งตอนนี้ คนไทยจำนวน 162 คน ได้รับการดูแลความเป็นอยู่จากรัฐบาลโดยสถานเอกอัครราชทูต ณ กรุงย่างกุ้ง แล้ว” นายสัตวแพทย์ชัย กล่าว

ที่มา : https://www.thaigov.go.th/news/contents/details/74271