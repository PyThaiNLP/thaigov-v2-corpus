รัฐบาลไทย-ข่าวทำเนียบรัฐบาล-พม. โดย ศรส. เร่งช่วยเด็กชาย 3 ขวบ ถูกทำร้ายร่างกายรุนแรง ที่ จ.ปทุมธานี พร้อมรับแจ้งเหตุผ่าน สายด่วน พม. 1300 ตลอด 24 ชม.


วันจันทร์ที่ 6 พฤศจิกายน 2566
พม. โดย ศรส. เร่งช่วยเด็กชาย 3 ขวบ ถูกทำร้ายร่างกายรุนแรง ที่ จ.ปทุมธานี พร้อมรับแจ้งเหตุผ่าน สายด่วน พม. 1300 ตลอด 24 ชม.
พม. โดย ศรส. เร่งช่วยเด็กชาย 3 ขวบ ถูกทำร้ายร่างกายรุนแรง ที่ จ.ปทุมธานี พร้อมรับแจ้งเหตุผ่าน สายด่วน พม. 1300 ตลอด 24 ชม.
วันที่ 5 พฤศจิกายน 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวง พม. โดยศูนย์เร่งรัดจัดการสวัสดิภาพประชาชน (ศรส.) หรือ HuSEC ได้รับการประสานงานจากนายกัณฐัศว์ พงศ์ไพบูลย์เวชย์ (กัน จอมพลัง) กรณี ผู้เป็นย่าร้องขอความช่วยเหลือ หลานอายุ 3 ขวบ ถูกทำร้ายร่างกายอย่างรุนแรง ที่จังหวัดปทุมธานี ทั้งนี้ วันนี้ (5 พ.ย. 66) กระทรวง พม. โดย ศรส. ได้ส่ง ทีม พม. หนึ่งเดียว จังหวัดปทุมธานี ประกอบด้วย พนักงานเจ้าหน้าที่ตามพระราชบัญญัติ คุ้มครองเด็ก พ.ศ. 2546 นักสังคมสงเคราะห์ และเจ้าหน้าที่บ้านพักเด็กและครอบครัวจังหวัดปทุมธานี ลงพื้นที่เพื่อตรวจสอบข้อเท็จจริง และดำเนินการให้ความช่วยเหลืออย่างเร่งด่วน
นายอนุกูล กล่าวต่อไปว่า ทีม พม. หนึ่งเดียว จังหวัดปทุมธานี พบข้อเท็จจริงว่า สภาพครอบครัวของเด็กมีสมาชิก 4 คน ประกอบด้วย 1. หญิงอายุ 23 ปี ไม่ได้ประกอบอาชีพ ซึ่งเป็นแม่ 2. ชายอายุ 58 ปี เป็นตา ประกอบอาชีพข้าราชการ 3. พ่อเลี้ยง และ 4. เด็กชาย อายุ 3 ขวบ ที่ถูกกระทำ ทั้งนี้ ความคืบหน้ากรณีดังกล่าวพนักงานสอบสวนสถานีตำรวจภูธรคลองหลวง รับแจ้งความร้องทุกข์ และเรียกผู้ที่เกี่ยวข้องมาสอบปากคำเบื้องต้นเรียบร้อยแล้ว โดยปัจจุบันเด็กชายดังกล่าว รักษาตัวที่โรงพยาบาล ด้วยอาการตับอ่อน และไตเสียหาย ซึ่งแพทย์ประเมินว่าต้องเข้ารับการผ่าตัดเอาเลือดคั่งออก
นายอนุกูล กล่าวเพิ่มเติมว่า สำหรับการให้ความช่วยเหลือในเบื้องต้น พนักงานเจ้าหน้าที่ตามพระราชบัญญัติคุ้มครองเด็ก พ.ศ. 2546 ได้ให้คำปรึกษาแนะนำทางกฎหมาย และแนวทางการช่วยเหลือตามกฎหมาย พร้อมทั้งประสานแพทย์เพื่อขอทราบผลวินิจฉัยร่องรอยบาดแผลสำหรับการประกอบคดีทางกฎหมาย และประสานสำนักงานยุติธรรมจังหวัดปทุมธานี ในเรื่องของการพิจารณาค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา นอกจากนี้ จะประสานพนักงานสอบสวนสถานีตำรวจภูธรคลองหลวง เพื่อติดตามคดีต่อไป
ทั้งนี้ หากพบเห็นการกระทำความรุนแรงในสังคมไม่ว่าจะเกิดขึ้นกับใครก็ตาม  สามารถแจ้งเหตุมาที่ศูนย์ช่วยเหลือสังคม สายด่วน พม. 1300 บริการฟรีตลอด 24 ชั่วโมง หรือแจ้งเหตุผ่าน Line OA "ESS Help me" เพียงกดเพิ่มเพื่อน @esshelpme ซึ่งกระทรวง พม. โดย ศรส. และ ทีม พม. หนึ่งเดียว จังหวัดทั่วประเทศ พร้อมให้การช่วยเหลืออย่างเต็มที่
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#กระทรวงพม #รมวพม #รับฟังทำจริง #พมหนึ่งเดียว

ที่มา : https://www.thaigov.go.th/news/contents/details/74246