รัฐบาลไทย-ข่าวทำเนียบรัฐบาล-“คารม” เตือนผู้ที่นำถุงยางอนามัยที่ได้รับแจกฟรีมาขายต่อออนไลน์ให้รีบหยุดการกระทำ  มิเช่นนั้นจะถูกดำเนินคดีตามกฎหมายจนถึงที่สุด แนะประชาชนลงทะเบียนขอรับฟรีผ่านแอป “เป๋าตัง”


วันจันทร์ที่ 6 พฤศจิกายน 2566
06/11/2566
พิมพ์
“คารม” เตือนผู้ที่นำถุงยางอนามัยที่ได้รับแจกฟรีมาขายต่อออนไลน์ให้รีบหยุดการกระทำ  มิเช่นนั้นจะถูกดำเนินคดีตามกฎหมายจนถึงที่สุด แนะประชาชนลงทะเบียนขอรับฟรีผ่านแอป “เป๋าตัง”
“คารม” เตือนผู้ที่นำถุงยางอนามัยที่ได้รับแจกฟรีมาขายต่อออนไลน์ให้รีบหยุดการกระทำ  มิเช่นนั้นจะถูกดำเนินคดีตามกฎหมายจนถึงที่สุด แนะประชาชนลงทะเบียนขอรับฟรีผ่านแอป “เป๋าตัง”
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากการตรวจสอบของสำนักงานหลักประกันสุขภาพแห่งชาติ (สปสช.) พบว่ามีผู้นำถุงยางอนามัยที่ สปสช. แจกฟรี  ไปขายบนแพล็ตฟอร์มซื้อขายสินค้าออนไลน์ชื่อดังในราคาที่ถูกกว่าท้องตลาด ซึ่งการกระทำดังกล่าว เป็นการนำสิ่งของที่รัฐแจกฟรีให้แก่ประชาชนมาแสวงผลประโยชน์โดยมิชอบและมีความผิดตามกฎหมาย จึงขอเตือนให้หยุดการกระทำดังกล่าว
นายคารม กล่าวว่า การแจกถุงยางอนามัย เป็นหนึ่งในสิทธิประโยชน์ด้านการส่งเสริมสุขภาพและป้องกันโรค ที่ สปสช. จัดให้แก่ชายไทยทุกสิทธิ ควบคู่ไปกับการแจกยาคุมกำเนิดและยาคุมฉุกเฉินแก่สตรีวัยเจริญพันธุ์ โดยมีวัตถุประสงค์เพื่อป้องกันโรคติดต่อทางเพศสัมพันธ์และป้องกันการตั้งครรภ์ไม่พร้อม ซึ่งทั้งถุงยางอนามัยและยาคุมกำเนิด สปสช. แจกให้ฟรีโดยไม่มีค่าใช้จ่าย ดังนั้น การฉวยโอกาสนำถุงยางอนามัยที่ได้รับฟรีมาขายต่อ จึงเป็นการกระทำที่ผิดวัตถุประสงค์ เอาเปรียบเบียดบังเอาสิ่งของที่ได้มาจากภาษีส่วนรวมมาหาผลประโยชน์โดยมิชอบขอให้ผู้ที่กระทำการในลักษณะนี้หยุดการกระทำโดยทันที หากพบว่ายังมีการนำถุงยางอนามัยที่ได้รับแจกฟรีมาขายต่ออีก สปสช. จะพิจารณาดำเนินการทางกฎหมายจนถึงที่สุด
“ขอเตือนว่าเป็นเรื่องที่ไม่คุ้ม ท่านอาจจะขายของได้เพียงหลักสิบหลักร้อยบาท แต่เมื่อถูกฟ้องร้องขึ้นมา ท่านอาจจะเสียทั้งเงินและอาจถึงขั้นติดคุกด้วย ในส่วนของประชาชนผู้ที่ต้องการใช้ถุงยางอนามัย สามารถขอรับถุงยางอนามัยได้ฟรี โดยลงทะเบียนใช้สิทธิในเมนู “กระเป๋าสุขภาพ” ในแอปฯ เป๋าตัง แล้วเลือกหน่วยบริการในระบบบัตรทองเพื่อไปรับถุงยางอนามัยได้ ทั้งคลินิกชุมชนอบอุ่น คลินิกเวชกรรม ร้านยา หน่วยบริการปฐมภูมิ คลินิกการพยาบาล รพ.สต. หรือในกรณีที่ไม่มีสมาร์ทโฟนก็สามารถนำบัตรประชาชนมาลงทะเบียนเพื่อรับยาคุมกำเนิด ณ หน่วยบริการในระบบบัตรทองได้เช่นกัน โดยสามารถรับได้ครั้งละ 10 ชิ้นต่อคน/สัปดาห์ และไม่เกิน 52 ครั้ง/คน/ปี”นายคารม ย้ำ

ที่มา : https://www.thaigov.go.th/news/contents/details/74240