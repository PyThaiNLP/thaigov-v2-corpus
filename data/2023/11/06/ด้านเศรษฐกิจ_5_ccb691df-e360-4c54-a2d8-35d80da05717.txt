รัฐบาลไทย-ข่าวทำเนียบรัฐบาล-ไทยส่งมอบการเป็นเจ้าภาพจัดการประชุม SGATAR ประจำปีแก่สาธารณรัฐเกาหลี


วันจันทร์ที่ 6 พฤศจิกายน 2566
06/11/2566
พิมพ์
ไทยส่งมอบการเป็นเจ้าภาพจัดการประชุม SGATAR ประจำปีแก่สาธารณรัฐเกาหลี
ดร.กุลยา ตันติเตมิท อธิบดีกรมบัญชีกลาง รักษาราชการแทน อธิบดีกรมสรรพากรไทย ในฐานะเจ้าภาพจัดการประชุมได้ส่งมอบธง SGATAR แก่ Mr.Changki KIM Commissioner of National Tax Service สาธารณรัฐเกาหลี เพื่อส่งมอบการเป็นเจ้าภาพจัดการประชุมแก่สาธารณรัฐเกาหลี
เมื่อวันที่ 2 พฤศจิกายน 2566 ที่ผ่านมาระหว่างพิธีปิดการประชุม SGATAR ประจำปี ครั้งที่ 52 ดร.กุลยา ตันติเตมิท อธิบดีกรมบัญชีกลาง รักษาราชการแทน อธิบดีกรมสรรพากรไทย ในฐานะเจ้าภาพจัดการประชุมได้ส่งมอบธง SGATAR แก่ Mr.Changki KIM Commissioner of National Tax Service สาธารณรัฐเกาหลี เพื่อส่งมอบการเป็นเจ้าภาพจัดการประชุมแก่สาธารณรัฐเกาหลี โดยการประชุม SGATAR ประจำปี ครั้งที่ 53 จะจัดขึ้นในปี พ.ศ. 2567 (ค.ศ. 2024) ณ กรุงโซล สาธารณรัฐเกาหลี
พร้อมกันนี้ ดร.กุลยา ตันติเตมิท ประธาน SGATAR ได้กล่าวปิดการประชุม SGATAR ประจำปี ครั้งที่ 52 โดยระบุว่าการประชุมในช่วง 3 วันที่ผ่านมาผู้เข้าร่วมประชุมได้ร่วมกันสำรวจแนวคิดและกลยุทธ์ใหม่ ๆ เพื่อให้ระบบนิเวศทางภาษีเป็นธรรม มีประสิทธิภาพ และโปร่งใส จนได้คำแนะนำที่มีคุณค่า และได้เน้นย้ำว่าความร่วมมือระหว่างผู้เข้าร่วมประชุมจะทำให้เกิดความก้าวหน้าของการบริหารการจัดเก็บภาษีในภูมิภาคเอเชียแปซิฟิก นอกจากนั้น ดร.กุลยา ตันติเตมิท ได้กล่าวขอบคุณผู้เข้าร่วมประชุมทุกคนทั้งผู้แทนจาก 18 เขตเศรษฐกิจและผู้สังเกตการณ์จากองค์การระหว่างประเทศ 11 องค์การ วิทยากรจาก Asian Development Bank (ADB), International Bureau of Fiscal Documentation (IBFD) และ Global Forum on Transparency and Exchange of Information for Tax Purposes คณะทำงาน SGATAR (SGATAR Taskforce) ตลอดจนนายนิรันดร์ ประจวบเหมาะ เลขาธิการการประชุมและคณะทำงานจัดการประชุมจากกรมสรรพากร
หลังจากพิธีปิดการประชุม ดร.กุลยา ตันติเตมิท ได้มอบของที่ระลึกแก่ผู้เข้าร่วมประชุมเป็นรูปปั้นช้างจาก Elephant Parade ซึ่งเป็นวิสาหกิจเพื่อสังคมที่มุ่งสร้างความตระหนักในความจำเป็นของการอนุรักษ์ช้าง โดยกำไรสุทธิร้อยละ 20 ของ Elephant Parade จะบริจาคแก่สวัสดิการช้างและโครงการอนุรักษ์ช้าง
ทั้งนี้ ไทยจะทำหน้าที่ประธาน SGATAR และประธาน SGATAR Taskforce ไปจนกว่าจะมีการเลือกประธาน SGATAR ใหม่ในการประชุม SGATAR ประจำปี ครั้งที่ 53 โดยระหว่างนี้ SGATAR Taskforce จะรับผิดชอบการดำเนินการตามแผนการทำงานประจำปี พ.ศ. 2567 (ค.ศ. 2024) ของ SGATAR

ที่มา : https://www.thaigov.go.th/news/contents/details/74260