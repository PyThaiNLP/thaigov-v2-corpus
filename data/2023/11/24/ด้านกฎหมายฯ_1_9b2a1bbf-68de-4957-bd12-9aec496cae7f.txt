รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ต้อนรับผู้แทนพิเศษของเลขาธิการสหประชาชาติว่าด้วยความรุนแรงต่อเด็ก และผู้แทนองค์การ UNICEF ประเทศไทย


วันศุกร์ที่ 24 พฤศจิกายน 2566
24/11/2566
พิมพ์
รัฐมนตรีว่าการกระทรวงยุติธรรม ต้อนรับผู้แทนพิเศษของเลขาธิการสหประชาชาติว่าด้วยความรุนแรงต่อเด็ก และผู้แทนองค์การ UNICEF ประเทศไทย
รัฐมนตรีว่าการกระทรวงยุติธรรม ต้อนรับผู้แทนพิเศษของเลขาธิการสหประชาชาติว่าด้วยความรุนแรงต่อเด็ก และผู้แทนองค์การ UNICEF ประเทศไทย พร้อมคณะ เน้นย้ำการสร้างความตระหนักรู้ของเด็กและเยาวชนต่อหลักนิติธรรม
ในวันที่ ๒๔ พฤศจิกายน ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรมได้ให้การต้อนรับ Dr. Najat Maalla M’Jid ผู้แทนพิเศษของเลขาธิการสหประชาชาติว่าด้วยความรุนแรงต่อเด็ก (United Nations Special Representative of the Secretary-General on Violence against Children) ร่วมด้วย Ms. Kyungsun Kim ผู้แทนองค์การ UNICEF ประเทศไทย และคณะ ณ ห้องรับรองกระทรวงยุติธรรม ชั้น ๑๑
โอกาส​นี้ รัฐมนตรีว่าการกระทรวงยุติธรรมเน้นย้ำความสำคัญของการสร้างความตระหนักรู้ต่อหลักนิติธรรม ค่านิยมประชาธิปไตย และสิทธิมนุษยชน เพื่อลดการเกิดความรุนแรง รวมถึงการส่งเสริมเสรีภาพในการแสดงออกของเด็กและเยาวชน และการดำเนินการเพื่อคุ้มครองเด็กในจังหวัดชายแดนภาคใต้
ต่อจากนั้น ระหว่างเวลา ๐๙.๔๕ - ๑๑.๓๐ น. ณ ห้องประชุม ๑๐ - ๐๖ ชั้น ๑๐ อาคารกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม  นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน พร้อมด้วยผู้แทนจากกรมสอบสวนคดีพิเศษ กรมคุ้มครองสิทธิและเสรีภาพ สำนักงานกิจการยุติธรรม กองกฎหมาย และ กองการต่างประเทศสำนักงานปลัดกระทรวงยุติธรรม  ได้ร่วมหารือกับคณะผู้แทนพิเศษฯ ในประเด็นที่เกี่ยวข้องกับการส่งเสริมและคุ้มครองสิทธิเด็ก และการป้องกันเด็กจากความรุนแรง โดยเฉพาะอย่างยิ่ง การส่งเสริมให้เด็กไร้รัฐ ไร้สัญชาติ ได้เข้ารับบริการพื้นฐานของภาครัฐ สิทธิเข้าถึงการศึกษา สิทธิการรักษาพยาบาล และสิทธิในการทำงานตลอดจนได้รับสัญชาติต่อไป นอกจากนี้ ยังได้หารือในประเด็นการต่อต้านการล่วงละเมิดทางเพศเด็กโดนเฉพาะทางออนไลน์ ซึ่งมีความท้าทายต่อเจ้าหน้าที่บังคับใช้กฎหมายในการเก็บพยานหลักฐานดิจิทัล รวมถึงความพยายามในการดำเนินการสืบสวนสอบสวนคดีล่วงละเมิดเด็กแบบใช้เหยื่อเป็นศูนย์กลาง (victim-centered)
ทั้งนี้ ผู้แทนพิเศษฯ ได้กล่าวชื่นชมบทบาทของกระทรวงยุติธรรมในข้อริเริ่มและการบูรณาการร่วมกับหน่วยงานและภาคส่วนที่เกี่ยวข้องต่าง ๆ ทั้งในระดับประเทศ และองค์การระหว่างประเทศ โดยเฉพาะอย่างยิ่งการทำงานที่แน่นแฟ้นร่วมกับองค์การ UNICEF เพื่อปกป้องและคุ้มครองเด็กจากความรุนแรงในทุกรูปแบบ

ที่มา : https://www.thaigov.go.th/news/contents/details/75197