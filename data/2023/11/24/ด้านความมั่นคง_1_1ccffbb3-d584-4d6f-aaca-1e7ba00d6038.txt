รัฐบาลไทย-ข่าวทำเนียบรัฐบาล-"สำนักงานปลัดกระทรวงกลาโหมร่วมกับสมาคมภริยาข้าราชการสำนักงานปลัดกระทรวงกลาโหม จัดพิธีรับมอบเงินและของรางวัลงานกาชาดประจำปี ๒๕๖๖"


วันศุกร์ที่ 24 พฤศจิกายน 2566
"สำนักงานปลัดกระทรวงกลาโหมร่วมกับสมาคมภริยาข้าราชการสำนักงานปลัดกระทรวงกลาโหม จัดพิธีรับมอบเงินและของรางวัลงานกาชาดประจำปี ๒๕๖๖"
ในวันพฤหัสบดีที่ ๒๓ พฤศจิกายน ๒๕๖๖ เวลา ๑๓.๓๐ นาฬิกา สำนักงานปลัดกระทรวงกลาโหม ร่วมกับสมาคมภริยาข้าราชการสำนักงานปลัดกระทรวงกลาโหม จัดพิธีรับมอบเงินและของรางวัลงานกาชาดประจำปี ๒๕๖๖ ณ ห้องพินิตประชานาถ ในศาลาว่าการกลาโหม
โดยมี พลเอก สนิธชนก สังขจันทร์ ปลัดกระทรวงกลาโหม เป็นประธานในพิธี พร้อมด้วย พลตรีหญิง ทักษดา  สังขจันทร์ นายกสมาคมภริยาข้าราชการสำนักงานปลัดกระทรวงกลาโหม สมาคมภริยาข้าราชการสำนักงานปลัดกระทรวงกลาโหม หัวหน้าขึ้นตรงสำนักงานปลัดกระทรวงกลาโหม ตลอดจน บริษัท ห้างร้าน และภาคเอกชน ร่วมมอบเงิน และของรางวัลต่าง ๆ เพื่อสนับสนุนร้านของสำนักงานปลัดกระทรวงกลาโหมและสมาคมภริยาข้าราชการสำนักงานปลัดกระทรวงกลาโหม
สำหรับงานกาชาดในปีนี้ จัดขึ้นภายใต้แนวคิด “รื่นรมย์สุขฤดี ณ ที่แห่งการให้” ซึ่งจะจัดขึ้น ๑๑ วัน ๑๑ คืน ระหว่างวันที่ ๘ - ๑๘ ธันวาคม ๒๕๖๖ ณ สวนลุมพินี กรุงเทพมหานคร สภากาชาดไทยจึงขอเชิญชวนร่วมย้อนวันวาน แต่งตัวด้วยชุดไทย “นุ่งโจงห่มสไบ” ไปกับมหรสพรื่นเริงการกุศลที่กำลังจะหวนกลับมาอีกครั้ง พร้อมร่วมสนุกกับกิจกรรมต่าง ๆ มากมายภายในงาน ไม่ว่าจะเป็นลุ้นโชคกับสลากกาชาด มหรสพรื่นเริง ร้านค้าจากหน่วยงานรัฐ เอกชน พ่อค้าแม่ค้าทั่วไป เป็นต้น นอกจากนี้ยังมีแพลตฟอร์มให้เข้าชมงานกาชาดออนไลน์ www.งานกาชาด.com และ www.Redcrossfair.com ได้ตลอด ๒๔ ชั่วโมง

ที่มา : https://www.thaigov.go.th/news/contents/details/75150