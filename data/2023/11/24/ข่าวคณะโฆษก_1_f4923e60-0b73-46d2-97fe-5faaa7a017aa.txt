รัฐบาลไทย-ข่าวทำเนียบรัฐบาล-โฆษกรัฐบาล เผยรัฐบาลเดินหน้าร่วมมือกับพันธมิตรภาคเอกชนในการจัดฝึกอบรมทักษะด้านดิจิทัลบุคลากรไทยให้เท่าทันความก้าวหน้าเทคโนโลยีดิจิทัล 


วันศุกร์ที่ 24 พฤศจิกายน 2566
24/11/2566
พิมพ์
โฆษกรัฐบาล เผยรัฐบาลเดินหน้าร่วมมือกับพันธมิตรภาคเอกชนในการจัดฝึกอบรมทักษะด้านดิจิทัลบุคลากรไทยให้เท่าทันความก้าวหน้าเทคโนโลยีดิจิทัล
โฆษกรัฐบาล เผยรัฐบาลเดินหน้าร่วมมือกับพันธมิตรภาคเอกชนในการจัดฝึกอบรมทักษะด้านดิจิทัลบุคลากรไทยให้เท่าทันความก้าวหน้าเทคโนโลยีดิจิทัล เพิ่มโอกาสให้ตนเอง ครอบครัว และประเทศไทยในการแข่งขันโลก
วันที่ 24 พฤศจิกายน 2566 นายชัย วัชรงค์ โฆษกประจำสำนักนายกรัฐมนตรี เผยว่ารัฐบาล ด้วยการวางแนวนโยบายของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ทำงานร่วมกับภาคเอกชนที่มีความเชี่ยวชาญด้านเทคโนโลยีดิจิทัล พัฒนาหลักสูตรการฝึกอบรมทักษะด้านดิจิทัล เพื่อสนับสนุนให้บุคลากรไทยเพิ่มพูนความรู้ทักษะด้านดิจิทัลอย่างต่อเนื่อง เพื่อนำไปสู่การยกระดับงาน รายได้ ตลอดจนคุณภาพชีวิตคนไทย ในช่วงการเปลี่ยนผ่านสู่ความเป็นดิจิทัลของประเทศ รวมทั้งเพื่อเพิ่มบุคลากรคุณภาพที่มีความสามารถในการใช้ทักษะดิจิทัลเพื่อเพิ่มประสิทธิภาพในการทำงานเข้าสู่ตลาดแรงงานในระบบเศรษฐกิจดิจิทัลของไทยในอนาคต
ในโอกาสนี้ โฆษกประจำสำนักนายกรัฐมนตรีกล่าวถึงการดำเนินการของนายกรัฐมนตรีที่ผ่านมาว่า ได้หารือกับผู้บริหารบริษัทชั้นนำของโลก อาทิ Apple เมื่อครั้งเดินทางเข้าร่วมการประชุมผู้นำเขตเศรษฐกิจเอเปค ครั้งที่ 30 ถึงความยินดีและความพร้อมของไทยในการร่วมมือกับบริษัท Apple เพื่อจัดตั้งศูนย์พัฒนาบุคลากรสำหรับการสร้างแอพพลิเคชั่นในประเทศไทย ซึ่งจะก่อให้เกิดการแลกเปลี่ยนความรู้ความเชี่ยวชาญด้านการสร้างแอพพลิเคชั่น และ บริษัท หัวเว่ย เทคโนโลยี่ (ประเทศไทย) จำกัด ในการจัดอบรมเพื่อบ่มเพาะทักษะด้านเทคโนโลยีดิจิทัลให้กับประชาชนในพื้นที่ห่างไกลของประเทศไทย ภายใต้โครงการ "รถดิจิทัล กิจกรรมเพื่อสังคมในพื้นที่ห่างไกล" ซึ่งได้สร้างองค์ความรู้ให้กับเยาวชนไทยในพื้นที่ห่างไกลให้มีความพร้อมต่อการป้องกันและการรับมือกับภัยบนโลกไซเบอร์ที่อาจเกิดขึ้นในชีวิตประจำวัน
โฆษกประจำสำนักนายกรัฐมนตรีกล่าวเพิ่มเติมว่า คณะกรรมการการรักษาความมั่นคงปลอดภัยไซเบอร์แห่งชาติ ระบุว่าจำนวนประชากรของประเทศไทยที่ใช้บริการอินเทอร์เน็ตอยู่ที่กว่า 61 ล้านคน หรือประมาณ 85% ของประชากรทั่วประเทศ โดยมีการใช้บริการอินเทอร์เน็ตประมาณ 8 ชั่วโมงต่อวัน และทำธุรกรรมทางการเงินออนไลน์ ติดอันดับ 1 ใน 5 ของโลก การพัฒนาทักษะดิจิทัลให้กับบุคลากรไทยจึงมีความจำเป็นอย่างยิ่ง ซึ่งจะทำให้รัฐบาลขับเคลื่อนเศรษฐกิจด้วยเทคโนโลยีดิจิทัลได้อย่างมีประสิทธิภาพและเป็นรูปธรรม
“นายกรัฐมนตรีเชื่อมั่นในการพัฒนาศักยภาพมนุษย์เป็นลำดับต้น และตลอดช่วงเวลาของการทำงานในขณะที่ยกระดับโครงสร้าง กฎหมาย การทำธุรกิจ ก็ส่งเสริมการพัฒนาศักยภาพยกระดับแรงงานไทยเสมอมา โดยเห็นว่าการพัฒนาให้บุคลากรไทยมีทักษะและความเชี่ยวชาญด้านดิจิทัลอย่างเหมาะสม ตรงตามความต้องการของบริษัทเอกชนชั้นนำ จะยิ่งเป็นแต้มต่อสำคัญในการขับเคลื่อนประเทศตามนโยบายด้านเศรษฐกิจดิจิทัลและแผนการพัฒนาดิจิทัลเพื่อเศรษฐกิจและสังคมได้อย่างยั่งยืน และนายกรัฐมนตรีมั่นใจว่า แรงงานไทยพร้อมที่จะรองรับการขยายตัวของระบบเศรษฐกิจดิจิทัลของไทยได้เร็วขึ้นในอนาคต” นายชัย กล่าว

ที่มา : https://www.thaigov.go.th/news/contents/details/75148