รัฐบาลไทย-ข่าวทำเนียบรัฐบาล-โฆษกรัฐบาล เผยเทศกาลลอยกระทงปี 2566 ดึงดูดนักท่องเที่ยวต่างชาติ ดันกรุงเทพฯ ติดอันดับ 1 จุดหมายปลายทางที่มีนักท่องเที่ยวค้นหาที่พักมากที่สุดในประเทศไทยบนแพลตฟอร์ม Airbnb


วันศุกร์ที่ 24 พฤศจิกายน 2566
24/11/2566
พิมพ์
โฆษกรัฐบาล เผยเทศกาลลอยกระทงปี 2566 ดึงดูดนักท่องเที่ยวต่างชาติ ดันกรุงเทพฯ ติดอันดับ 1 จุดหมายปลายทางที่มีนักท่องเที่ยวค้นหาที่พักมากที่สุดในประเทศไทยบนแพลตฟอร์ม Airbnb
โฆษกรัฐบาล เผยเทศกาลลอยกระทงปี 2566 ดึงดูดนักท่องเที่ยวต่างชาติ ดันกรุงเทพฯ ติดอันดับ 1 จุดหมายปลายทางที่มีนักท่องเที่ยวค้นหาที่พักมากที่สุดในประเทศไทยบนแพลตฟอร์ม Airbnb
วันนี้ (24 พฤศจิกายน 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า รายงานผลการค้นหาที่พักในประเทศไทยบนแพลตฟอร์ม Airbnb ซึ่งเพิ่มสูงขึ้นถึงร้อยละ 17 ในช่วงเทศกาลลอยกระทงปี 2566 โดย “กรุงเทพฯ” ติดอันดับจุดหมายปลายทางที่มีนักท่องเที่ยวมาเยือนมากที่สุดเป็นอันดับ 1 ของไทย ตามมาด้วย เชียงใหม่ พัทยา ภูเก็ต เกาะสมุย หัวหิน เกาะพะงัน และกระบี่
โฆษกประจำสำนักนายกรัฐมนตรี กล่าวว่า จากข้อมูลการจองที่พักบนแพลตฟอร์ม Airbnb ในประเทศไทย พบว่าในช่วงเดือนพฤศจิกายน – ธันวาคม 2566 มีนักท่องเที่ยวจีนค้นหาที่พักเพิ่มขึ้นร้อยละ 88 และมียอดจองที่พักในประเทศไทยสูงสุดเป็นอันดับ 1 นอกจากนี้ การค้นที่พักของชาวออสเตรเลียเพื่อเดินทางมาประเทศไทยช่วงสองเดือนสุดท้ายของปี 2566 เพิ่มขึ้นร้อยละ 16
ทั้งนี้ ในปี 2566 มียอดการจองที่พักในประเทศไทยผ่าน Airbnb ทั้งหมดเพิ่มขึ้นกว่าร้อยละ 30 เมื่อเทียบกับปีก่อนหน้า ทั้งนี้ ทาง Airbnb กล่าวว่า ความน่าดึงดูดของประเทศไทยในระดับนานาชาติยังคงแข็งแกร่ง โดยนักเดินทางจากทั่วโลกมีความสนใจที่จะได้มาสัมผัสกับเอกลักษณ์ของไทย ทั้งการต้อนรับ วัฒนธรรม อาหาร และประเพณีของไทย
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังหวังว่าประเทศไทยจะตอบโจทย์นักท่องเที่ยวต่างชาติอย่างต่อเนื่อง โดยเชื่อมั่นว่ารัฐบาลจะดำเนินการกำหนดนโยบายเพื่อตอบสนองความต้องการของนักท่องเที่ยวได้ตรงจุด ทันกระแสความนิยม รวมทั้งหวังว่านโยบายเชิงรุกด้านการท่องเที่ยวของรัฐบาล จะเป็นแรงขับเคลื่อนกระตุ้นเศรษฐกิจภาพรวมของประเทศได้ ทั้งนี้ ขอให้ชาวไทยทุกคนร่วมกันเป็นเจ้าบ้านที่ดีในช่วงเทศกาลลอยกระทงและ High Season ปีนี้ เพื่อสร้างความประทับใจให้นักท่องเที่ยวอยากกลับมายังประเทศไทยอีกในปีต่อๆ ไป” นายสัตวแพทย์ชัย กล่าว

ที่มา : https://www.thaigov.go.th/news/contents/details/75157