รัฐบาลไทย-ข่าวทำเนียบรัฐบาล-รองนายกฯ อนุทิน มอบรางวัล “จังหวัดสะอาด” ประจำปี 2566  จังหวัดลำพูน  ยโสธร สิงห์บุรี  จันทบุรี สตูล คว้ารางวัลชนะเลิศใน 5 ภูมิภาค


วันศุกร์ที่ 24 พฤศจิกายน 2566
24/11/2566
พิมพ์
รองนายกฯ อนุทิน มอบรางวัล “จังหวัดสะอาด” ประจำปี 2566  จังหวัดลำพูน  ยโสธร สิงห์บุรี  จันทบุรี สตูล คว้ารางวัลชนะเลิศใน 5 ภูมิภาค
รองนายกฯ อนุทิน มอบรางวัล “จังหวัดสะอาด” ประจำปี 2566  จังหวัดลำพูน  ยโสธร สิงห์บุรี  จันทบุรี สตูล คว้ารางวัลชนะเลิศใน 5 ภูมิภาค
วันนี้  24  พ.ย. 66 เวลา 13.30 น.   ณ ตึกสันติไมตรี (หลังนอก) ทำเนียบรัฐบาล  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง   มอบหมาย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย  เป็นประธานในพิธีมอบรางวัลการบริหารจัดการ ขยะมูลฝอยชุมชน “จังหวัดสะอาด” ระดับประเทศ ประจำปี พ.ศ. 2566 เพื่อติดตามและประเมินผลการปฏิบัติงานด้านการจัดการขยะมูลฝอยชุมชน สร้างขวัญและกำลังใจ พร้อมทั้งเชิดชูเกียรติให้แก่จังหวัดที่มีการจัดการขยะมูลฝอยชุมชนเป็นไปตามเกณฑ์และเป้าหมายที่กำหนด โดยมี  นายสุทธิพงษ์ จุลเจริญ ปลัดกระทรวงมหาดไทย  นายชัยวัฒน์ ชื่นโกสุม อธิบดีกรมการพัฒนาชุมชน ผู้บริหารระดับสูงของกระทรวงมหาดไทย ผู้ว่าราชการจังหวัด ผู้แทนส่วนราชการ หน่วยงานภาครัฐ และภาคเอกชน และผู้บริหารองค์กรปกครองส่วนท้องถิ่น เข้าร่วมพิธี
โอกาสนี้ รองนายกรัฐมนตรีกล่าวว่ารู้สึกดีใจกับจังหวัดที่ได้รับรางวัลพร้อมกล่าวแสดงความเชื่อมั่นว่า นโยบายที่ทำอยู่  ทำมาถูกทางแล้ว เราให้ความสำคัญและมีความตั้งใจที่จะแก้ปัญหาให้ดีขึ้น ถือเป็นเรื่องสำคัญมากๆ ซึ่งการใช้ “จังหวัดสะอาด” มีเป้าหมายชัดเจนทำให้ทุกคนมีส่วนร่วม มีความรับผิดชอบ การมีส่วนร่วมของประชาชนคือปัจจัยสำคัญที่สุดของภารกิจนี้ สำคัญยิ่งกว่าเทคโนโลยีใด ๆ เพราะการจัดการกับขยะนั้น จะสำเร็จด้วย 3 ปัจจัยหลักคือ คน กฎหมาย และเทคโนโลยี ในวันนี้เราได้จริงจังในเรื่องนี้
รองนายกรัฐมนตรีกล่าวต่อไปว่า ในฐานะที่เป็นคนไทยและเป็นพลเมืองของโลก การทับถมภูเขาขยะขนาดใหญ่นั้นเป็นที่มาสำคัญของก๊าซเรือนกระจก เนื่องจากการฝังกลบขยะมูลฝอยซึ่งมีวิธีการจัดการกับมูลฝอย จะทำให้เกิดก๊าซมีเทนที่ทำให้เกิดภาวะโลกร้อนมากกว่าก๊าซคาร์บอนไดออกไซด์ถึง 25 เท่า เลขาธิการองค์การสหประชาชาติกล่าวว่า ยุคโลกร้อนได้สิ้นสุดลง แต่ยุคโลกเดือดมาแทนที่ ประชาชนจึงต้องร่วมกันแก้ไขปัญหา ซึ่งแน่นอนว่าประเทศไทยคือส่วนหนึ่งของประชากรโลก เราได้รับเป้าหมายการพัฒนาอย่างยั่งยืนขององค์การสหประชาชาติที่รู้จักกันดี มาเป็นเป้าหมายเชิงยุทธศาสตร์ ทางราชการจังหวัดทุกจังหวัดในฐานะผู้นำในทุกส่วนราชการในกลุ่มภาคีต่าง ๆ ตลอดจนนายกองค์กรปกครองส่วนท้องถิ่นในฐานะผู้นำของประชาชนในพื้นที่ มีความสำคัญอย่างยิ่ง การสร้างวัฒนธรรมและทัศนคติต่อการจัดการขยะ เป็นจุดเริ่มต้นสำคัญของการลดโลกร้อน เป็นพฤติกรรมการบริโภค การรับผิดชอบต่อสังคม
อีกทั้ง ถ้าประเทศไทยสามารถทำในสิ่งที่เราให้ความใส่ใจต่อการกำจัดขยะน่าจะมีความเพียงพอให้ประเทศมีคุณภาพชีวิตที่ดีขึ้น สิ่งแวดล้อมที่ดี หรือที่เรียกว่า Reuse ใช้น้อย ไม่ฟุ่มเฟือย ไม่ทิ้งขว้าง เป็นจุดเริ่มต้นของการปรับปรุงพฤติกรรมการบริโภคของประชาชน ทำให้โลกน่าอยู่มากยิ่งขึ้น เกิดความภาคภูมิใจ ทำให้ประเทศมีความน่าอยู่มากยิ่งขึ้น  “จังหวัดสะอาด” ต้องเริ่มจากบ้านสะอาด ชุมชนสะอาด อำเภอสะอาด มาสู่จังหวัดสะอาด เพื่อประเทศจะได้มีที่ยืนประชาคมโลกอย่างมีศักดิ์ศรี ไม่มีอะไรในประเทศนี้ที่หน่วยงานราชการต่าง ๆ ของกระทรวงมหาดไทยทำไม่ได้ เห็นชัดเจนว่าเพราะเราทุกคนสามารถทำตัวให้เป็นประโยชน์ให้มีคุณค่าให้กับบ้านเมืองของเรา ของประเทศไทยได้อย่างมีความมั่นคง สงบสุข และมีความน่าอยู่  ต้องขอขอบคุณ และขอแสดงความยินดีกับทุกท่านที่ได้รับรางวัลในวันนี้ พร้อมทั้งขอแสดงความชื่นชมต่อหน่วยงานองค์กรตลอดจนขอแสดงความยินดีกับเยาวชนที่ได้ช่วยกันทำให้โลกน่าอยู่ สวยงามต่อไป
สำหรับจังหวัดที่ได้รับรางวัลการบริหารจัดการขยะมูลฝอยชุมชน "จังหวัดสะอาด" ระดับประเทศ และอาสาสมัครท้องถิ่น รักษ์โลก ดีเด่นแห่งชาติ โดยมีผลการพิจารณาคัดเลือกจังหวัดที่มีการจัดการขยะมูลฝอยชุมชน “จังหวัดสะอาด” ระดับประเทศ  ดังนี้ ภาคเหนือ รางวัลชนะเลิศ ได้แก่ จังหวัดลำพูน  ภาคตะวันออกเฉียงเหนือ รางวัลชนะเลิศ ได้แก่ จังหวัดยโสธร   ภาคกลางและภาคตะวันตก รางวัลชนะเลิศ ได้แก่ จังหวัดสิงห์บุรี ภาคตะวันออก รางวัลชนะเลิศ ได้แก่ จังหวัดจันทบุรี และภาคใต้ รางวัลชนะเลิศ ไดัแก่ จังหวัดสตูล

ที่มา : https://www.thaigov.go.th/news/contents/details/75184