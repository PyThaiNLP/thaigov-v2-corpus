รัฐบาลไทย-ข่าวทำเนียบรัฐบาล-กระทรวงแรงงาน ลงนาม MOC ส่งแรงงานไทยทำงานทักษะเฉพาะในประเทศญี่ปุ่น ผ่านโครงการ IM Japan


วันศุกร์ที่ 24 พฤศจิกายน 2566
24/11/2566
พิมพ์
กระทรวงแรงงาน ลงนาม MOC ส่งแรงงานไทยทำงานทักษะเฉพาะในประเทศญี่ปุ่น ผ่านโครงการ IM Japan
วันที่ 24 พฤศจิกายน 2566 นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน ในนามกระทรวงแรงงาน ราชอาณาจักรไทย ลงนามร่วมกับ Mr. Masanobu Komiya กรรมการผู้จัดการ องค์กรพัฒนาแรงงานระดับนานาชาติ ประเทศญี่ปุ่น
โดยมีนายไพโรจน์ โชติกเสถียร ปลัดกระทรวงแรงงาน และ Mr. Hitoshi Kanamori ประธานองค์กรพัฒนาแรงงานระดับนานาชาติ ประเทศญี่ปุ่น เป็นสักขีพยานการลงนาม ณ ห้องประชุมเทียน อัชกุล ชั้น 10 กรมการจัดหางาน โดยนายสมชาย กล่าวว่า การลงนามบันทึกความร่วมมือแรงงานทักษะเฉพาะ ระหว่างกรมการจัดหางาน กับองค์กร IM Japan ในครั้งนี้ เป็นการสร้างโอกาสการมีงานทำให้กับกลุ่มผู้ฝึกปฏิบัติงานเดิมและผู้ฝึกปฏิบัติงานใหม่จะได้ปรับเปลี่ยนสถานะตนเองเป็นแรงงานที่มีทักษะเฉพาะในประเทศญี่ปุ่น ซึ่งนับเป็นจุดเริ่มต้นที่ดีในการผลักดันให้ผู้ฝึกปฏิบัติงานทางเทคนิค สามารถต่อยอดและขยายตลาดแรงงานกลุ่มแรงงานทักษะเฉพาะในประเทศญี่ปุ่น ซึ่งถือเป็นประเทศที่แรงงานไทยที่มีทักษะเฉพาะมีโอกาสในอาชีพ
นายสมชาย กล่าวต่อไปว่า ปัจจุบันมีผู้ฝึกปฏิบัติงานเทคนิคที่สำเร็จการฝึกงานแล้วจำนวนมากต้องการเดินทางเข้าไปทำงานในประเภทญี่ปุ่น เพื่อเป็นแรงงานทักษะเฉพาะ โดยการจัดส่งของกรมการจัดหางานผ่านองค์กร IM Japan เพราะแรงงานที่ได้รับการคัดเลือกจะไม่เสียค่าบริการจัดหางาน นอกจากค่าใช้จ่ายส่วนตัวที่จำเป็นเท่านั้น โดยตั้งแต่เดือนพฤศจิกายน 2563 - มกราคม 2566 มีแรงงานที่มีทักษะเฉพาะสมัครสอบเพื่อเดินทางไปทำงานประเทศญี่ปุ่น จำนวน 6,325 คน สอบผ่าน จำนวน 4,792 คน คิดเป็นร้อยสะ 75.76 จำแนกเป็นผู้สอบผ่านการสอบภาษาญี่ปุ่นขั้นพื้นฐาน (JFT – Basic) จำนวน 962 คน ภาษาญี่ปุ่นสำหรับงานบริบาล จำนวน 1,335 คน สาขางานเกษตร (เพาะปลูกและเลี้ยงสัตว์) จำนวน 666 คน งานบริบาล 1,405 คน และสาขางานอุตสาหกรรมบริการอาหาร จำนวน 376 คน งานผลิตชิ้นส่วนเครื่องจักรและเครื่องมืออุตสาหกรรม งานอุตสาหกรรมเครื่องจักรกล งานไฟฟ้าอิเล็กทรอนิกส์ และข้อมูลด้านอุตสาหกรรม จำนวน 48 คน
“ผมขอขอบคุณรัฐบาลญี่ปุ่นที่ได้กำหนดสถานภาพการพำนักสำหรับแรงงานต่างชาติ ให้บุคลากรชาวต่างชาติที่มีทักษะและความชำนาญเฉพาะทาง สามารถใช้สถานะ " แรงงานที่มีทักษะเฉพาะ" ขออนุญาตเข้าไปทำงานที่ญี่ปุ่นอย่างถูกกฎหมาย และพร้อมปฏิบัติงานได้ทันที กรมการจัดหางานพร้อมสนับสนุนและบูรณาการความร่วมมือกับองค์กร  IM Japan  ในทุกมิติ” นายสมชาย กล่าว

ที่มา : https://www.thaigov.go.th/news/contents/details/75190