รัฐบาลไทย-ข่าวทำเนียบรัฐบาล-​“คารม” เผย รัฐบาลโดย มท.เดินหน้า สำรวจปัญหาความเดือดร้อนของประชาชน ตั้งเป้าสำรวจปัญหาให้แล้วเสร็จภายในวันที่ 31 มกราคม 2567 


วันศุกร์ที่ 24 พฤศจิกายน 2566
24/11/2566
พิมพ์
​“คารม” เผย รัฐบาลโดย มท.เดินหน้า สำรวจปัญหาความเดือดร้อนของประชาชน ตั้งเป้าสำรวจปัญหาให้แล้วเสร็จภายในวันที่ 31 มกราคม 2567
​“คารม” เผย รัฐบาลโดย มท.เดินหน้า สำรวจปัญหาความเดือดร้อนของประชาชน ตั้งเป้าสำรวจปัญหาให้แล้วเสร็จภายในวันที่ 31 มกราคม 2567
วันนี้ 24 พ.ย. 66 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงมหาดไทย เดินหน้าสำรวจปัญหาความเดือดร้อนของพี่น้องประชาชน โดยตั้งเป้าสำรวจปัญหาให้แล้วเสร็จภายในวันที่ 31 มกราคม 2567 เพื่อให้ทันต่อการประชาคมแผนในระดับชุมชน/หมู่บ้าน และองค์กรปกครองส่วนท้องถิ่น และนำข้อมูลที่ได้จากการ Re X-ray ในครั้งนี้เข้าสู่เวทีประชาคมแผนในระดับต่าง ๆ เพื่อให้ปัญหาของพี่น้องประชาชนได้ถูกบรรจุไว้ในแผน นำไปสู่การแก้ไขปัญหาต่อไป
นายคารม กล่าวว่า การขจัดความยากจนและพัฒนาคนทุกช่วงวัยอย่างยั่งยืน ตามหลักปรัชญาของเศรษฐกิจพอเพียง ด้วยระบบ ThaiQM  ในปีที่ผ่านมากระทรวงมหาดไทย ได้รับความร่วมมือที่ดีอย่างยิ่งจากทางจังหวัด และอำเภอ ที่ได้ช่วยกันนำภาคีเครือข่ายลงพื้นที่เคาะประตูบ้านพี่น้องประชาชน โดยสามารถเก็บข้อมูลจากครัวเรือนได้มากถึง 14,562,655 ล้านครัวเรือน ซึ่งพบครัวเรือนที่มีปัญหา 3,810,466 ครัวเรือน โดยได้ดำเนินการแก้ไขไปแล้ว 3,614,409 ครัวเรือน คิดเป็นร้อยล่ะ 94.85 ทั้งนี้จะมีครัวเรือนที่อยู่ระหว่างการแก้ไขปัญหา 196,057 ครัวเรือน คิดเป็นร้อยละ 5.15
“เพื่อให้การบำบัดทุกข์ บำรุงสุข เกิดขึ้นกับพี่น้องประชาชนอย่างแท้จริง ตามความตั้งใจของรัฐบาล และตามนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้ให้แนวทางปฏิบัติที่สำคัญ คือ การ Re X-ray ครัวเรือน เพื่อให้การสำรวจเป็นไปอย่างมีประสิทธิภาพ ประสิทธิผล มอบหมายให้ผู้ว่าราชการจังหวัด นายอำเภอ ใช้กลไกทีมจังหวัด ทีมอำเภอ บูรณาการทีมที่เป็นทางการ คือ หัวหน้าส่วนราชการ ข้าราชการ กำนัน ผู้ใหญ่บ้าน คณะกรรมการหมู่บ้าน (กม.) องค์กรปกครองส่วนท้องถิ่น ฯลฯ และทีมจิตอาสาภาคีเครือข่ายในพื้นที่ ทั้งภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ประชุมหารือวางแผนหาแนวทางร่วมกัน เพื่อให้การสำรวจฯ เข้าถึงประชาชนทุกครัวเรือนอย่างครอบคลุม ได้รับทราบปัญหาที่แท้จริง” นายคารม ย้ำ

ที่มา : https://www.thaigov.go.th/news/contents/details/75149