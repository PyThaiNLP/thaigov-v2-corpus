รัฐบาลไทย-ข่าวทำเนียบรัฐบาล-“ชลน่าน” เผย มกราคมนี้ 4 จังหวัดพร้อมใช้ “บัตรประชาชนใบเดียวรักษาได้ทุกที่”


วันศุกร์ที่ 24 พฤศจิกายน 2566
“ชลน่าน” เผย มกราคมนี้ 4 จังหวัดพร้อมใช้ “บัตรประชาชนใบเดียวรักษาได้ทุกที่”
รัฐมนตรีว่าการกระทรวงสาธารณสุข ชี้ระบบเทคโนโลยีสารสนเทศเป็นหัวใจของการพัฒนาระบบบริการสุขภาพ ให้ประชาชนเข้าถึงบริการที่สะดวก รวดเร็ว ตามนโยบายยกระดับ 30 บาท “บัตรประชาชนใบเดียวรักษาได้ทุกที่” เผยความพร้อมต้นเดือนมกราคมนี้ 4 จังหวัด
รัฐมนตรีว่าการกระทรวงสาธารณสุข ชี้ระบบเทคโนโลยีสารสนเทศเป็นหัวใจของการพัฒนาระบบบริการสุขภาพ ให้ประชาชนเข้าถึงบริการที่สะดวก รวดเร็ว ตามนโยบายยกระดับ 30 บาท “บัตรประชาชนใบเดียวรักษาได้ทุกที่” เผยความพร้อมต้นเดือนมกราคมนี้ 4 จังหวัด รับบริการได้ในโรงพยาบาลรัฐทุกสังกัด รวมถึงโรงพยาบาลเอกชน คลินิกและร้านขายยาที่ร่วมโครงการ
วันนี้ (24 พฤศจิกายน  2566) ที่ โรงแรม ดิเอมเมอรัลด์ กรุงเทพมหานคร นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข ให้สัมภาษณ์ภายหลังเป็นประธานการประชุมระดับชาติด้านเวชสารสนเทศ ครั้งที่ 12 และการประชุมวิชาการสมาคมเวชสารสนเทศไทย ครั้งที่ 32 ประจำปี พ.ศ. 2566 ภายใต้แนวคิด “สุขภาพดิจิทัลเพื่อชาวไทย คลื่นลูกใหม่ของการขยายบริการสุขภาพถ้วนหน้า” ว่า เรื่องดิจิทัลสุขภาพ เป็น 1 ในนโยบายกระทรวงสาธารณสุขที่ตอบสนองนโยบายยกระดับ 30 บาท เพื่อพัฒนาคุณภาพชีวิตประชาชนของรัฐบาล ถือเป็นหัวใจหลักในการพัฒนาระบบบริการให้ประชาชนเข้าถึงได้อย่างสะดวก รวดเร็ว ครอบคลุมมิติด้านสุขภาพ ทั้งการรักษาพยาบาล การส่งเสริมสุขภาพ ป้องกันโรค และฟื้นฟูสุขภาพ ซึ่งงานเวชสารสนเทศจะมีส่วนช่วยให้สามารถนำข้อมูลทางสุขภาพมาใช้วางแผนการจัดการและปรับปรุงบริการสุขภาพได้อย่างมีประสิทธิภาพมากขึ้น อาทิ การเข้ารับการรักษาด้วยบัตรประชาชนใบเดียว โดยเชื่อมโยงข้อมูลสุขภาพจากหน่วยบริการทุกระดับ ทั้งภาครัฐและเอกชน การดูแลผู้สูงอายุที่บ้าน การจัดทำ Home Ward หรือสถานชีวาภิบาล เพื่อรองรับความต้องการบริการจากการเข้าสู่สังคมสูงอายุอย่างเต็มรูปแบบของประเทศไทย เป็นต้น
โดยกระทรวงสาธารณสุข จะประกาศนำร่องการใช้บัตรประชาชนใบเดียวรักษาทุกที่ ระยะที่ 1 ในต้นเดือนมกราคมนี้ 4 จังหวัด คือแพร่ เพชรบุรี ร้อยเอ็ด และนราธิวาส สามารถใช้ได้ทุกสิทธิการรักษาทั้งโรงพยาบาลรัฐทุกสังกัด โรงพยาบาลเอกชน คลินิกและร้านยาที่เข้าร่วมโครงการ ส่วน เดือนเมษายน 2567 ทุกจังหวัดในเขตสุขภาพที่ 1, 4, 9 และ 12 จะสามารถใช้บัตรประชาชนใบเดียวรับบริการในโรงพยาบาลสังกัดกระทรวงสาธารณสุขได้ทุกแห่ง และจะขยายผลครอบคลุมทั้งประเทศให้ได้ภายใน 1 ปี
*****************************************  24 พฤศจิกายน 2566

ที่มา : https://www.thaigov.go.th/news/contents/details/75196