รัฐบาลไทย-ข่าวทำเนียบรัฐบาล-​ก.แรงงาน จับมือ ไอแอลโอ รุกจ้างงาน - พัฒนาทักษะเยาวชน เสริมบทบาทเศรษฐกิจสังคมชายแดนใต้


วันศุกร์ที่ 24 พฤศจิกายน 2566
24/11/2566
พิมพ์
​ก.แรงงาน จับมือ ไอแอลโอ รุกจ้างงาน - พัฒนาทักษะเยาวชน เสริมบทบาทเศรษฐกิจสังคมชายแดนใต้
​ก.แรงงาน จับมือ ไอแอลโอ รุกจ้างงาน - พัฒนาทักษะเยาวชน เสริมบทบาทเศรษฐกิจสังคมชายแดนใต้
วันที่ 24 พฤศจิกายน 2566 เวลา 09.00 น. นายไพโรจน์ โชติกเสถียร ปลัดกระทรวงแรงงาน มอบหมายให้ นายเดชา พฤกษ์พัฒนรักษ์ รองปลัดกระทรวงแรงงาน เป็นประธานกล่าวเปิดงาน"การจ้างงานเยาวชนในจังหวัดทางภาคใต้ของประเทศไทย" (Young employment in Thailand's southern provinces) โดยมี นายสุทธิพงษ์ โกศลวิริยะกิจ ผู้ตรวจราชการกรม กรมพัฒนาฝีมือแรงงาน คุณออคตาเวียนโต ปาซารีบู รองผู้อำนวยการ รักษาการผู้อำนวยการ สำนักงานแรงงานระหว่างประเทศประจำประเทศไทย กัมพูชา และ สปป. ลาว นายพงษ์ศักดิ์ ยิ่งชนม์เจริญ นายกเทศมนตรีนครยะลา พ.อ.วินัย จันละเอียด รอง ผบ.ฉก.ยะลา ผู้แทน ผอ.กอ.รมน.ภาค 4 ส่วนหน้า นายวราวุธ ช่วยเกิด ปลัดจังหวัดยะลา นายอาคม คุ้มหมู่ แรงงานจังหวัดยะลา และหัวหน้าส่วนราชการสังกัดกระทรวงแรงงานจังหวัดยะลา เข้าร่วม ณ อุทยานการเรียนรู้ยะลา จังหวัดยะลา
นายเดชา กล่าวว่า กระทรวงแรงงานเล็งเห็นถึงความสำคัญของเยาวชนซึ่งเป็นอนาคตของชาติที่ควรได้รับการพัฒนา และส่งเสริมให้มีบทบาททางเศรษฐกิจและสังคม โดยกระทรวงแรงงานเป็นหน่วยงานสำคัญที่เชื่อมโยงระหว่างโลกแห่งการศึกษากับโลกแห่งการทำงาน พัฒนาเยาวชนให้มีทักษะสอดคล้องกับความต้องการของตลาดแรงงาน สร้างเยาวชนให้เป็นผู้ใหญ่และทรัพยากรที่มีคุณภาพ นำไปสู่ความก้าวหน้าทางเศรษฐกิจและสังคมของประเทศไทย
นายเดชา กล่าวต่อว่า การจ้างงานเยาวชนในจังหวัดทางภาคใต้ของประเทศไทย เป็นกิจกรรมภายใต้โครงการเยาวชนคนสร้างอนาคต-ส่งเสริมความสามารถในการมีงานทำของเยาวชนในประเทศไทย ซึ่งเป็นความร่วมมือขององค์การแรงงานระหว่างระเทศ (ILO) มีเป้าหมายเพื่อให้ความช่วยเหลือแรงงานเยาวชนระหว่างอายุ 15-29 ปี โดยสงเสริมการพัฒนาทักษะฝีมือที่เป็นที่ต้องการของตลาดแรงงาน ในพื้นที่กรุงเทพฯ สงขลา ยะลา และนครราชสีมา การจัดงานในวันนี้มีวัตถุประสงค์เพื่อแบ่งปันความรู้และแหล่งข้อมูลที่เกี่ยวข้องกับการจ้างงานสำหรับเยาวชนรวมถึงโอกาสในการฝึกอบรมและพัฒนาทักษะบริการจัดหางาน และแนะแนวอาชีพ
"ผมขอขอบคุณ องค์การแรงงานระหว่างประเทศและเทศบาลนครยะลา ที่กรุณาจัดกิจกรรมที่เป็นประโยชน์อย่างยิ่งในวันนี้ ซึ่งจะช่วยส่งเสริมการจ้างงานให้แก่เยาวชนไทย โดยเฉพาะกลุ่มเปราะบางได้มีโอกาสในการฝึกอบรมและพัฒนาทักษะ และโอกาสในการจ้างงานเข้าสู่ตลาดแรงงานต่อไป" นายเดชา กล่าวในท้ายสุด
++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/75179