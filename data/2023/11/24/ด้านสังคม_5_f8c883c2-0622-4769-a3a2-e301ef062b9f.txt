รัฐบาลไทย-ข่าวทำเนียบรัฐบาล-สธ. เผย รถทัวร์ไทยเกิดอุบัติเหตุที่ตุรกี เสียชีวิต 2 ราย เจ็บ 24 ราย ส่งเข้ารักษา รพ. 3 แห่ง


วันศุกร์ที่ 24 พฤศจิกายน 2566
สธ. เผย รถทัวร์ไทยเกิดอุบัติเหตุที่ตุรกี เสียชีวิต 2 ราย เจ็บ 24 ราย ส่งเข้ารักษา รพ. 3 แห่ง
รัฐมนตรีว่าการกระทรวงสาธารณสุข เผย เหตุรถทัวร์นักท่องเที่ยวประสบอุบัติเหตุที่ตุรกี มีคนไทย 26 คน ในจำนวนนี้ เสียชีวิต 2 ราย บาดเจ็บสาหัส 2 ราย ที่เหลือบาดเจ็บเล็กน้อย ส่งเข้ารักษาในโรงพยาบาล 3 แห่ง เจ้าหน้าที่สถานทูตอยู่ระหว่างติดตามอาการ
รัฐมนตรีว่าการกระทรวงสาธารณสุข เผย เหตุรถทัวร์นักท่องเที่ยวประสบอุบัติเหตุที่ตุรกี มีคนไทย 26 คน ในจำนวนนี้ เสียชีวิต 2 ราย บาดเจ็บสาหัส 2 ราย ที่เหลือบาดเจ็บเล็กน้อย ส่งเข้ารักษาในโรงพยาบาล 3 แห่ง เจ้าหน้าที่สถานทูตอยู่ระหว่างติดตามอาการ ประสานญาติ และกระทรวงการต่างประเทศเพื่อรับกลับไทยต่อไป
วันนี้ (24 พฤศจิกายน 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงกรณีรถทัวร์นำเที่ยวประสบอุบัติเหตุที่เมืองเดนิซลี ประเทศตุรกี ทำให้มีผู้บาดเจ็บจำนวนมาก ว่า ได้รับรายงานสถานการณ์เบื้องต้น พบว่ารถทัวร์นำเที่ยวดังกล่าวมีคนไทยร่วมเดินทางไปด้วยจำนวน 26 คน ประสบอุบัติเหตุชนกับป้ายข้างทางอย่างรุนแรงที่เมืองเดนิซลี ประเทศตุรกี ซึ่งอยู่ห่างจากกรุงอังการา 476 กิโลเมตร มีไกด์และนักท่องเที่ยวชาวไทยเสียชีวิต 2 รายได้รับบาดเจ็บสาหัส 2 ราย และบาดเจ็บเล็กน้อย 22 ราย เข้ารับการรักษาที่โรงพยาบาล 3 แห่ง ได้แก่ โรงพยาบาล Cardak โรงพยาบาล Denizli และโรงพยาบาล Pamukkale ซึ่งจากการตรวจสอบข้อมูลกับกระทรวงการต่างประเทศ ทราบว่าขณะนี้เจ้าหน้าที่สถานเอกอัครราชทูตไทย ณ กรุงอังการาอยู่ระหว่างติดต่อกับทางโรงพยาบาล เพื่อติดตามอาการของผู้ประสบอุบัติเหตุและประสานแจ้งกับญาติ ทั้งนี้ จะประสานกับกระทรวงการต่างประเทศอย่างใกล้ชิดเพื่อรับตัวกลับมายังประเทศไทยต่อไป
*****************************************  24 พฤศจิกายน 2566

ที่มา : https://www.thaigov.go.th/news/contents/details/75177