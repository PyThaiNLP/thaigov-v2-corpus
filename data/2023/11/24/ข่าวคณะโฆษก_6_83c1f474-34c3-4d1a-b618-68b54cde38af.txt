รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมเดินทางไปตรวจราชการ จ.สุโขทัย ติดตามโครงการป้องกันอุทกภัย พร้อมร่วมพิธีลอยพระประทีปพระราชทาน ที่อุทยานประวัติศาสตร์สุโขทัย 27 พ.ย.นี้  


วันศุกร์ที่ 24 พฤศจิกายน 2566
24/11/2566
พิมพ์
โฆษกรัฐบาลเผย นายกฯ เตรียมเดินทางไปตรวจราชการ จ.สุโขทัย ติดตามโครงการป้องกันอุทกภัย พร้อมร่วมพิธีลอยพระประทีปพระราชทาน ที่อุทยานประวัติศาสตร์สุโขทัย 27 พ.ย.นี้
โฆษกรัฐบาลเผย นายกฯ เตรียมเดินทางไปตรวจราชการ จ.สุโขทัย ติดตามโครงการป้องกันอุทกภัย พร้อมร่วมพิธีลอยพระประทีปพระราชทาน ที่อุทยานประวัติศาสตร์สุโขทัย 27 พ.ย.นี้
วันที่ 24 พ.ย. 66 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เตรียมเดินทางลงพื้นที่จังหวัดสุโขทัยในวันจันทร์ที่ 27 พฤศจิกายน 2566 เพื่อไปตรวจราชการติดตามโครงการป้องกันอุทกภัยจังหวัดสุโขทัย และร่วมพิธีเผาเทียน ชมการแสดง แสง เสียง ร่วมพิธีลอยพระประทีปพระราชทาน และชมการแสดงพลุ ตะไล ไฟพะเนียง ณ อุทยานประวัติศาสตร์สุโขทัย โดยนางพักตร์พิไล ทวีสิน ภริยานายกรัฐมนตรี นายสมศักดิ์ เทพสุทิน รองนายกรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายจักรพล ตั้งสุทธิธรรม รองเลขาธิการนายกรัฐมนตรีฝ่ายการเมือง ร่วมคณะตรวจราชการ ซึ่งมีกำหนดการดังนี้
เวลาประมาณ 16.15 น. นายกรัฐมนตรีและภริยา พร้อมคณะ ออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานสุโขทัย ต.คลองกระจง อ.สวรรคโลก จ.สุโขทัย โดยเครื่องบินของกองทัพอากาศ โดยเมื่อเดินทางถึงท่าอากาศยานสุโขทัย ออกเดินทางต่อไปยังสำนักงานเทศบาลเมืองสุโขทัยธานี ต.ธานี อ.เมืองสุโขทัย จ.สุโขทัย โดยในเวลาประมาณ 17.45 น. นายกรัฐมนตรีจะรับฟังบรรยายสรุปการขอรับความช่วยเหลือโครงการป้องกันอุทกภัย จังหวัดสุโขทัย ณ สำนักงานเทศบาลเมืองสุโขทัยธานี
จากนั้น เวลาประมาณ 19.45 น. นายกรัฐมนตรีและภริยาร่วมพิธีเผาเทียน ณ พระบรมราชานุสาวรีย์พ่อขุนรามคำแหงมหาราช อุทยานประวัติศาสตร์สุโขทัย ต.เมืองเก่า อ.เมืองสุโขทัย จ.สุโขทัย ก่อนเดินทางโดยขบวนรถราง ไปร่วมชมการแสดง แสง เสียง ณ วัดมหาธาตุ อุทยานประวัติศาสตร์สุโขทัย จากนั้น ในเวลา 21.30 น. นายกรัฐมนตรีและภริยาร่วมพิธีลอยพระประทีปพระราชทาน และชมการแสดงพลุ ตะไล ไฟพะเนียง ณ ตระพังตะกวน อุทยานประวัติศาสตร์สุโขทัย แล้วเดินทางกลับกรุงเทพมหานคร โดยนายกรัฐมนตรีและภริยาจะเดินทางถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลา 00.00 น.

ที่มา : https://www.thaigov.go.th/news/contents/details/75182