รัฐบาลไทย-ข่าวทำเนียบรัฐบาล-รองนายกฯ ภูมิธรรม พบหารือ JETRO และ JCC ร่วมส่งเสริมบทบาทที่แข็งขันของภาคเอกชนไทยกับญี่ปุ่นให้มีความก้าวหน้าอย่างต่อเนื่อง โดยเฉพาะด้านการค้าการลงทุน  


วันศุกร์ที่ 24 พฤศจิกายน 2566
24/11/2566
พิมพ์
รองนายกฯ ภูมิธรรม พบหารือ JETRO และ JCC ร่วมส่งเสริมบทบาทที่แข็งขันของภาคเอกชนไทยกับญี่ปุ่นให้มีความก้าวหน้าอย่างต่อเนื่อง โดยเฉพาะด้านการค้าการลงทุน
รองนายกฯ ภูมิธรรม พบหารือ JETRO และ JCC ร่วมส่งเสริมบทบาทที่แข็งขันของภาคเอกชนไทยกับญี่ปุ่นให้มีความก้าวหน้าอย่างต่อเนื่อง โดยเฉพาะด้านการค้าการลงทุน
วันนี้ (วันศุกร์ที่ 24 พฤศจิกายน 2566) เวลา 16.00 น. ณ ห้องประชุม 302 ตึกบัญชาการ 1 ทำเนียบรัฐบาล นายคุโรดะ จุน (Mr. Kuroda Jun) ประธานองค์การส่งเสริมการค้าต่างประเทศของญี่ปุ่น ณ กรุงเทพฯ (Japan External Trade Organization - JETRO Bangkok) เข้าเยี่ยมคารวะนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เพื่อหารือเกี่ยวกับรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย สรุปสาระสำคัญของการหารือ ดังนี้
รองนายกรัฐมนตรีกล่าวต้อนรับคณะ ประเทศญี่ปุ่นกับไทยเป็นมิตรประเทศที่ใกล้ชิดมาอย่างยาวนาน บริษัทญี่ปุ่นเข้ามาลงทุนและมีการเติบโตทางเศรษฐกิจอย่างมาก มีส่วนสำคัญในการพัฒนาเศรษฐกิจและสังคมของไทยมาเป็นระยะเวลายาวนาน ซึ่งการมาหารือในครั้งนี้ถือเป็นการแลกเปลี่ยนความคิดเห็น และเป็นโอกาสกระชับความร่วมมือในการทำงานในอนาคต
โดยรองนายกฯ ได้กล่าวขอบคุณสำหรับความคิดเห็นที่ได้นำเสนอในวันนี้ ได้เห็นถึงความต้องการและความยินดีของญี่ปุ่นที่อยากร่วมมือกับไทยอย่างใกล้ชิด ซึ่งรองนายกฯ เห็นว่า สถานการณ์และทิศทางการค้าโลกเปลี่ยนแปลงไป ซึ่งการปรับปรุงสภาพแวดล้อมสำหรับการค้าและการลงทุน อาทิ โครงสร้างพื้นฐานด้านคมนาคมขนส่ง การสื่อสาร เทคโนโลยีดิจิทัล กฎระเบียบ พลังงานสีเขียว และการพัฒนาที่ยั่งยืนล้วนเป็นระเบียบโลกใหม่ที่ทุกฝ่ายเห็นพ้อง ซึ่งรัฐบาลไทยตระหนักดี รวมทั้งเตรียมพร้อมรับมืออย่างต่อเนื่อง และดำเนินการสร้างระบบแวดล้อม (Ecosystem) ให้สอดรับกับสถานการณ์ เปลี่ยนแปลงสู่การเป็นรัฐบาลดิจิทัล เพื่อดึงดูดการค้าการลงทุน สร้างขีดความสามารถทางการแข่งขันให้ประเทศไทย เพื่อให้ไทยเป็นฐานในภูมิภาค
สำหรับข้อห่วงกังวลของฝ่ายญี่ปุ่น ในเรื่องระเบียบข้อบังคับ และกฎเกณฑ์ต่าง ๆ สิ่งเหล่านี้เป็นเรื่องและเป็นนโยบายที่รัฐบาลให้ความสำคัญ ที่พร้อมจะส่งเสริมและอำนวยความสะดวกในการประกอบธุรกิจ และเข้ามาลงทุนในไทย ในขณะที่เรื่องเศรษฐกิจ BCG เป็นทิศทางที่รัฐบาลดำเนินการมาอย่างต่อเนื่อง รวมถึงการเจรจาความร่วมมือ FTA เดิม และหา FTA ใหม่ๆ ซึ่งรองนายกฯ ขอให้มั่นใจว่ารัฐบาลจะดำเนินการอย่างเต็มที่เพื่อเดินหน้าความสัมพันธ์ และนำไปสู่การขับเคลื่อนความร่วมมือทางเศรษฐกิจระหว่างสองประเทศให้มีความก้าวหน้าอย่างต่อเนื่องและแน่นแฟ้นต่อไป
ประธานเจโทรกรุงเทพฯ (JETRO) กล่าวขอบคุณสำหรับการสนับสนุนจากรัฐบาลไทยในการส่งเสริมการค้า การลงทุน และการกระชับความร่วมมือทางเศรษฐกิจกับประเทศญี่ปุ่นด้วยดีเสมอมา ทั้งนี้ เจโทรกรุงเทพฯ ได้จัดทำแบบสำรวจแนวโน้มทางเศรษฐกิจของบริษัทร่วมทุนญี่ปุ่นในประเทศไทย ซึ่งชี้ให้เห็นว่าค่าดัชนีแนวโน้มเศรษฐกิจ (DI) ในช่วงครึ่งหลังของปี พ.ศ. 2566 ได้ปรับตัวลดลงเนื่องด้วยปัจจัยต่าง ๆ อาทิ อุปสงค์การส่งออกที่อ่อนแอ ราคาวัตถุดิบที่สูงขึ้น และการเปลี่ยนงานบ่อยครั้งของพนักงานในองค์กร เป็นต้น พร้อมทั้งเน้นย้ำถึงความเชื่อมั่นต่อการลงทุนในประเทศไทยของบริษัทญี่ปุ่นที่มีมาอย่างต่อเนื่อง โดยเฉพาะด้านการผลิตของอุตสาหกรรมยานยนต์
นอกจากนี้ เจโทรกรุงเทพเห็นความสำคัญของการพัฒนาขีดความสามารถในการแข่งขันทางเศรษฐกิจ อาทิ การคงสิทธิประโยชน์ทางภาษี เพื่อรักษาไว้ซึ่งอุปสงค์ภายในประเทศอย่างต่อเนื่อง การส่งเสริมนโยบายยานยนต์ไฟฟ้าควบคู่ไปกับการปกป้องห่วงโซ่อุปทานของอุตสาหกรรมยานยนต์ รวมถึงมาตรการอื่นๆ เพื่อลดมลพิษทางอากาศ PM 2.5 และการร่วมกันวางแผนและดำเนินนโยบายยานยนต์ของไทยร่วมกับบริษัทผลิตสินค้ายานยนต์ของญี่ปุ่น เนื่องจากการกำหนดนโยบายด้านยานยนต์ของไทยมีความสำคัญต่อการกำหนดนโยบายด้านยานยนต์ของญี่ปุ่น โดยเจโทรกรุงเทพยังได้หารือเพิ่มเติมเกี่ยวกับมาตรการการรับมือกับน้ำท่วมและภัยแล้งของประเทศไทย พร้อมทั้งแสดงความมุ่งมั่นในการร่วมขับเคลื่อนนโยบายพลังงานสำหรับความเป็นกลางทางคาร์บอนและความสามารถในการแข่งขัน
โดยในตอนท้าย รองนายกฯ กล่าวขอบคุณ JETRO และหอการค้าญี่ปุ่น-กรุงเทพฯ (JCC) อีกครั้งสำหรับข้อมูลการสำรวจ และการแลกเปลี่ยนข้อเสนอแนะ ความคิดเห็นในวันนี้ หวังว่าในอนาคตจะได้มีการแลกเปลี่ยนกันอีก โดยสามารถประสานการทำงานและความร่วมมือกับทุกหน่วยงานของไทยได้ตลอด ด้านเจโทรได้กล่าวขอบคุณรัฐบาลที่ได้ให้การสนับสนุนอุตสาหกรรมยานยนต์ของญี่ปุ่นมาอย่างต่อเนื่อง และพร้อมร่วมเดินหน้าความร่วมมือ และแลกเปลี่ยนข้อมูลที่เป็นประโยชน์อย่างใกล้ชิดกับรัฐบาลต่อไป

ที่มา : https://www.thaigov.go.th/news/contents/details/75193