รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ห่วงใยต้องการให้ปล่อยตัวประกันชาวไทยโดยเร็ว หลังมีการหยุดยิงชั่วคราวเพื่อเหตุผลด้านมนุษยธรรม และการปล่อยตัวประกัน


วันศุกร์ที่ 24 พฤศจิกายน 2566
24/11/2566
พิมพ์
​โฆษกรัฐบาลเผย นายกฯ ห่วงใยต้องการให้ปล่อยตัวประกันชาวไทยโดยเร็ว หลังมีการหยุดยิงชั่วคราวเพื่อเหตุผลด้านมนุษยธรรม และการปล่อยตัวประกัน
​โฆษกรัฐบาลเผย นายกฯ ห่วงใยต้องการให้ปล่อยตัวประกันชาวไทยโดยเร็ว หลังมีการหยุดยิงชั่วคราวเพื่อเหตุผลด้านมนุษยธรรม และการปล่อยตัวประกัน
วันนี้ (24 พฤศจิกายน 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรี กล่าวว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ห่วงใยและได้สั่งการให้ติดตามสถานการณ์และความคืบหน้าการช่วยเหลือตัวประกันไทยที่อยู่ในพื้นที่สู้รบระหว่างอิสราเอลและฮามาสอย่างสม่ำเสมอและต่อเนื่อง
ซึ่งมีรายงานว่าได้มีการเจรจาและบรรลุข้อตกลงให้หยุดการสู้รบเป็นเวลา 4 วัน เพื่อเหตุผลทางด้านมนุษยธรรม โดยเริ่มวันนี้ (วันศุกร์ที่ 24 พ.ย. 2566) เวลา 07.00 น. ตามเวลาท้องถิ่น (0500 GMT) และในช่วงบ่ายของวันเดียวกันคาดว่าจะมีการปล่อยตัวประกันที่ถูกจับกุมไปด้วย เบื้องต้นคาดว่าจะได้รับการปล่อยตัวประมาณ 13 ราย และจะได้รับการปล่อยตัวเพิ่มอีก 50 คนในช่วง 4 วันของข้อตกลง
โดยกระทรวงการต่างประเทศได้ออกแถลงการณ์ว่า “ยินดีกับความตกลงล่าสุดที่จะเริ่มปล่อยตัวประกันที่ถูกจับไปจากเหตุการณ์ความไม่สงบในอิสราเอลและฉนวนกาซาเพิ่มเติมในวันนี้ ซึ่งถือเป็นความคืบหน้าอันสำคัญหลังความพยายามในการเจรจาอย่างเต็มที่ของทุกฝ่ายในหลายสัปดาห์ที่ผ่านมา และมีความยินดีที่มีการหยุดยิงชั่วคราวเพื่อเหตุผลด้านมนุษยธรรม ตามที่คณะมนตรีความมั่นคงแห่งสหประชาชาติเรียกร้อง เพื่อให้ความช่วยเหลือด้านมนุษยธรรมสามารถเข้าถึงผู้ที่ต้องการได้ ประเทศไทยหวังเป็นอย่างยิ่งว่า แนวโน้มเชิงบวกนี้จะสามารถดำรงไว้จนนำไปสู่การปล่อยตัวประกันทั้งหมด ซึ่งมีคนไทยผู้บริสุทธิ์รวมอยู่ด้วย โดยเร็วที่สุด ตามที่ไทยได้เรียกร้องมาอย่างต่อเนื่อง
กระทรวงการต่างประเทศขอขอบคุณและชื่นชมรัฐบาลกาตาร์ อิสราเอล สหรัฐอเมริกา อียิปต์ คณะกรรมการกาชาดระหว่างประเทศ และทุกฝ่ายที่มีส่วนเกี่ยวข้องในความพยายามและการเจรจาเพื่อนำมาสู่การปล่อยตัวประกันครั้งล่าสุดนี้ และขอแสดงความปรารถนาดีไปยังผู้ที่ได้รับการปล่อยตัวและครอบครัวด้วย”
“นายกรัฐมนตรีติดตามสถานการณ์ด้วยความหวัง สั่งการให้หน่วยงานที่เกี่ยวข้อง ดำเนินการด้วยทุกวิถีทางในทุกช่องทาง เพื่อให้คนไทยที่ถูกจับเป็นตัวประกันได้รับการปล่อยตัวอย่างปลอดภัยโดยเร็วที่สุด” นายชัย กล่าว

ที่มา : https://www.thaigov.go.th/news/contents/details/75178