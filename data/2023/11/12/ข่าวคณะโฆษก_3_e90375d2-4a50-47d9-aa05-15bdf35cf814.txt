รัฐบาลไทย-ข่าวทำเนียบรัฐบาล-“เกณิกา”เผย รัฐบาลขอแสดงความเสียใจอย่างสุดซึ้ง ถึงการสูญเสียบุคลากรครู จากเหตุวัยรุ่นยิงกัน เตรียมบูรณาการหลายกระทรวง หามาตรการไม่ให้เกิดเหตุซ้ำ


วันอาทิตย์ที่ 12 พฤศจิกายน 2566
12/11/2566
พิมพ์
“เกณิกา”เผย รัฐบาลขอแสดงความเสียใจอย่างสุดซึ้ง ถึงการสูญเสียบุคลากรครู จากเหตุวัยรุ่นยิงกัน เตรียมบูรณาการหลายกระทรวง หามาตรการไม่ให้เกิดเหตุซ้ำ
“เกณิกา”เผย รัฐบาลขอแสดงความเสียใจอย่างสุดซึ้ง ถึงการสูญเสียบุคลากรครู จากเหตุวัยรุ่นยิงกัน เตรียมบูรณาการหลายกระทรวง หามาตรการไม่ให้เกิดเหตุซ้ำ
12 พ.ย. น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงกรณีเหตุวัยรุ่นยิงกันบริเวณหน้าโรงเรียนพระหฤทัยคอนแวนต์ ย่านคลองเตย กทม.และมีลูกหลงกระสุนไปทำให้ น.ส.ศิรดา สินปราเสริฐ หรือ ครูเจี๊ยบ อายุ 45 ปี ครูสอนคอมพิวเตอร์ โรงเรียนพระหฤทัยคอนแวนต์ ถูกลูกหลงจนเสียชีวิตว่า ตนในฐานะตัวแทนของรัฐบาลขอแสดงความเสียใจต่อเหตุการณ์ความสูญเสียที่เกิดขึ้นอย่างสุดซึ้ง
น.ส.เกณิกา กล่าวต่อว่า รัฐบาลไม่ได้นิ่งนอนใจต่อเหตุการณ์ดังกล่าว โดยจะมีการบูรณาการร่วมกันของหลายกระทรวงอาทิ กระทรวงการอุดมศึกษา วิทยาศาสตร์ วิจัยและนวัตกรรม (อว.) กระทรวงมหาดไทย และหน่วยงานที่เกี่ยวข้อง โดยรัฐบาลต้องหาทางป้องกันไม่ให้เกิดเหตุซ้ำรอย เพราะเหตุดังกล่าวถือว่ากระทำอย่างอุกอาจ และทำให้ประชาชนผู้บริสุทธิ์ที่ไม่เกี่ยวข้องต้องมาเสียชีวิต ดังนั้นรัฐบาลจะหามาตรการแก้ไขอย่างเร่งด่วน
น.ส.เกณิกา ยังกล่าวถึงผู้บาดเจ็บ 1 รายที่เป็นนักศึกษาชั้นปีที่ 1 มหาวิทยาลัยราชมงคลตะวันออก วิทยาเขตอุเทนถวาย จากเหตุดังกล่าว ในเบื้องต้น กระทรวงอว.ได้มีการประสานไปยังวิทยาเขตอุเทนถวาย เพื่อให้การช่วยเหลือนักศึกษาที่ได้รับบาดเจ็บ

ที่มา : https://www.thaigov.go.th/news/contents/details/74595