รัฐบาลไทย-ข่าวทำเนียบรัฐบาล-“เกณิกา” เผย กรมอนามัย ห่วงใยประชาชนเปิด “ศูนย์ป้องกันฝุ่น” มั่นใจ พร้อมรับมือประสาน-ป้องกันผลกระทบต่อสุขภาพ 


วันอาทิตย์ที่ 12 พฤศจิกายน 2566
12/11/2566
พิมพ์
“เกณิกา” เผย กรมอนามัย ห่วงใยประชาชนเปิด “ศูนย์ป้องกันฝุ่น” มั่นใจ พร้อมรับมือประสาน-ป้องกันผลกระทบต่อสุขภาพ
“เกณิกา” เผย กรมอนามัย ห่วงใยประชาชนเปิด “ศูนย์ป้องกันฝุ่น” มั่นใจ พร้อมรับมือประสาน-ป้องกันผลกระทบต่อสุขภาพ
วันที่ 12 พ.ย. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลและทุกหน่วยงานที่เกี่ยวข้องได้มีการติดตามสถานการณ์ปริมาณฝุ่นละอองอย่างต่อเนื่อง พบว่าค่าฝุ่นละอองมีค่า PM2.5 เกินค่ามาตรฐาน ซึ่งค่ามาตรฐาน คือ 37.5 ไมโครกรัมต่อลูกบาศก์เมตร ในหลายพื้นที่รวมถึงกรุงเทพมหานครและปริมณฑล อาจส่งผลกระทบต่อสุขภาพของประชาชน โดยเฉพาะกลุ่มเด็กเล็ก ผู้สูงอายุ และผู้ที่มีโรคประจำตัวได้ และคาดการณ์ว่าปริมาณ PM2.5 บริเวณพื้นที่ของกรุงเทพมหานคร ปริมณฑล และภาคตะวันออกเฉียงเหนือ จะยังมีแนวโน้มอยู่ในระดับที่เริ่มมีผลกระทบต่อสุขภาพต่อเนื่องไปอีกสักระยะ
น.ส.เกณิกา กล่าวต่อว่า จากสถานการณ์ที่เกิดขึ้นทางกรมอนามัย กระทรวงสาธารณสุข มีความห่วงใย และใส่ใจประชาชน พร้อมเปิดศูนย์เฝ้าระวังและประสานงานด้านการป้องกันผลกระทบต่อสุขภาพกรณีหมอกควันและฝุ่นละอองขนาดเล็กเพื่อเพิ่มความมั่นใจให้กับประชาชน พร้อมแนะกลุ่มเสี่ยงดูแลสุขภาพเป็นพิเศษ ทั้งนี้ได้มีการซักซ้อม และพร้อมปฏิบัติการในระดับพื้นที่ทั้งส่วนกลางและส่วนภูมิภาค โดยเฉพาะพื้นที่ภาคกลางที่ได้รับผลกระทบ
“ศูนย์ป้องกันฝุ่นแต่ละพื้นที่ได้มีการเร่งเฝ้าระวังสถานการณ์ สื่อสารสร้างความรู้ ความเข้าใจแก่ประชาชนในพื้นที่เสี่ยง ให้ทราบถึงสถานการณ์และการปฏิบัติตนในการป้องกันตนเอง โดยเฉพาะในสถานที่สำคัญที่มีกลุ่มเสี่ยง ได้แก่ โรงเรียน ศูนย์เด็กเล็ก สถานที่ดูแลผู้สูงอายุ พร้อมทั้งเตรียมยกระดับการปฏิบัติการตามความรุนแรงของสถานการณ์ในแต่ละวัน ภายใต้มาตรการด้านการแพทย์และสาธารณสุข” น.ส.เกณิกา กล่าว

ที่มา : https://www.thaigov.go.th/news/contents/details/74591