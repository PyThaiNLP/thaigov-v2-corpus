รัฐบาลไทย-ข่าวทำเนียบรัฐบาล-“สุริยะ” เผยเตรียมเดินทางพร้อมนายกรัฐมนตรี ไป Roadshow โครงการแลนด์บริดจ์ เชิญชวนนักลงทุนสหรัฐอเมริการ่วมลงทุน เพื่อเป็นช่องทางการค้าแห่งใหม่สำหรับขนถ่ายสินค้าหลักระดับภูมิภาค 


วันอาทิตย์ที่ 12 พฤศจิกายน 2566
“สุริยะ” เผยเตรียมเดินทางพร้อมนายกรัฐมนตรี ไป Roadshow โครงการแลนด์บริดจ์ เชิญชวนนักลงทุนสหรัฐอเมริการ่วมลงทุน เพื่อเป็นช่องทางการค้าแห่งใหม่สำหรับขนถ่ายสินค้าหลักระดับภูมิภาค
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า นายเศรษฐา ทวีสิน นายกรัฐมนตรี และตน พร้อมด้วยคณะผู้บริหารระดับสูงกระทรวงคมนาคม และสำนักงานคณะกรรมการส่งเสริมการลงทุน (BOI) จะเดินทางไปจัดงาน Thailand Landbridge Roadshow ในวันที่ 13 พฤศจิกายน 2566 ณ โรงแรม Ritz Carlton เมืองซานฟรานซิสโก ประเทศสหรัฐอเมริกา
โดยการจัดงาน Thailand Landbridge Roadshow ครั้งนี้ นายกรัฐมนตรี และรัฐมนตรีว่าการ กระทรวงคมนาคม ในฐานะเจ้าภาพจะร่วมกันให้ข้อมูลรายละเอียดต่าง ๆ ของโครงการ อาทิ โอกาสทางธุรกิจ รูปแบบการลงทุน ศักยภาพทำเลที่ตั้งของพื้นที่โครงการ และประโยชน์ที่คาดว่าจะได้รับจากโครงการ โดยมี
นักลงทุนภาคธุรกิจของประเทศสหรัฐอเมริกาที่ให้ความสนใจเข้าร่วมงาน ทั้งสายการเดินเรือ ผู้บริหารท่าเรือ กลุ่มโลจิสติกส์ กลุ่มพัฒนาอสังหาริมทรัพย์ และกลุ่มผู้ลงทุนด้านอุตสาหกรรม เป็นต้น ซึ่งกลุ่มนักลงทุนต่างให้ความสนใจประเด็นโอกาสในการลงทุนของโครงการ ทั้งนี้ ในอนาคตโครงการสะพานเศรษฐกิจภาคใต้เชื่อมฝั่งทะเลอ่าวไทย - อันดามัน (ชุมพร - ระนอง) หรือแลนด์บริดจ์ จะเป็นช่องทางการค้าแห่งใหม่เพื่อใช้เป็นเส้นทางขนถ่ายสินค้าหลักระดับภูมิภาคและจะเป็นประตูสู่ภูมิภาคเอเชีย และช่วยลดระยะเวลาการขนส่งทางทะเล
และลดต้นทุนด้านโลจิสติกส์ในพื้นที่ห่างไกลจากตัวเมือง อีกทั้งจะช่วยให้เกิดการพัฒนาในพื้นที่ให้เป็นศูนย์กลางการค้า ประกอบด้วย เขตการค้า เมืองท่าและเขตอุตสาหกรรม และธุรกิจอื่น ๆ ที่เกี่ยวข้อง ที่ผ่านมา นายกรัฐมนตรี และกระทรวงคมนาคม ได้เดินหน้าประชาสัมพันธ์ให้นานาประเทศได้รู้จักโครงการเพิ่มมากขึ้น ขณะนี้มีนักลงทุนจากหลากหลายประเทศต่างให้ความสนใจโครงการเป็นอย่างมาก อาทิ ประเทศฝรั่งเศส ประเทศฝั่งตะวันออกกลาง และสาธารณรัฐประชาชนจีน เป็นต้น

ที่มา : https://www.thaigov.go.th/news/contents/details/74590