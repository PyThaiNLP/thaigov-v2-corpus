รัฐบาลไทย-ข่าวทำเนียบรัฐบาล-กบข. เชื่อท่องเที่ยว-ส่งออก ดันเศรษฐกิจไทยฟื้นตัว บาทแข็งช่วยดึงนักลงทุนต่างชาติกลับเข้าตลาดหุ้น


วันอังคารที่ 21 พฤศจิกายน 2566
21/11/2566
พิมพ์
กบข. เชื่อท่องเที่ยว-ส่งออก ดันเศรษฐกิจไทยฟื้นตัว บาทแข็งช่วยดึงนักลงทุนต่างชาติกลับเข้าตลาดหุ้น
กบข. ประเมินเศรษฐกิจไทยมีแนวโน้มฟื้นตัวดีขึ้นในช่วงปลายปี หลังได้รับอานิสงส์จากการท่องเที่ยว และประเทศคู่ค้าฟื้นตัวส่งผลให้ภาคการส่งออกมีสัญญาณที่ดี พร้อมคาดภาวะบาทแข็งจะทำให้นักลงทุนต่างชาติจะกลับมาลงทุนในตลาดหุ้นไทย
ดร. ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้คาดการณ์สภาวะตลาดโลกและมุมมองการลงทุนระยะข้างหน้า เชื่อว่าเศรษฐกิจไทยมีแนวโน้มฟื้นตัวดีขึ้นในช่วงปลายปี หลังจากนักท่องเที่ยวต่างชาติและนักท่องเที่ยวไทย ที่ท่องเที่ยวตามฤดูกาลมีแนวโน้มเพิ่มขึ้น รวมถึงการส่งออกที่มีสัญญาณที่ดี ตามการฟื้นตัวของประเทศคู่ค้าที่สำคัญของไทยในภูมิภาคเอเชีย
ทั้งนี้ จากสถานการณ์ค่าเงินบาทเริ่มแข็งค่าขึ้น อาจเป็นปัจจัยช่วยดึงดูดเม็ดเงินจากนักลงทุนต่างชาติกลับเข้าตลาดหุ้นไทย หลังตั้งแต่ต้นปีนักลงทุนต่างชาติได้เทขายหุ้นไทยสุทธิ 1.7 แสนล้านบาท จึงทำให้ กบข. มีมุมมองเชิงลบต่อหุ้นไทยลดลง
นอกจากนี้ กบข. มีมุมมองเชิงบวกอย่างมีเงื่อนไขต่อหุ้นตลาดพัฒนาแล้ว โดยเฉพาะตลาดหุ้นสหรัฐฯจากเศรษฐกิจที่ยังแข็งแกร่ง กำไรบริษัทจดทะเบียนที่ยังเติบโต ขณะที่ยุโรปมีความเสี่ยงเผชิญภาวะเศรษฐกิจถดถอย สำหรับหุ้นตลาดเกิดใหม่ กบข. มีมุมมองเป็นกลางถึงบวกเล็กน้อยจากเศรษฐกิจจีนที่ผ่านจุดต่ำสุดไปแล้ว ถึงแม้ยังมีความเสี่ยงจากปัญหาด้านอสังหาริมทรัพย์ ขณะที่เศรษฐกิจภารัต (อินเดีย) และสาธารณรัฐไต้หวัน ยังขยายตัวได้ดี
สำหรับความขัดแย้งระหว่างอิสราเอล-ฮามาส คาดว่าไม่ได้ขยายวงกว้าง และไม่ได้ส่งผลกระทบต่ออุปทานน้ำมันในตะวันออกกลาง ประกอบกับการลดกำลังการผลิตของกลุ่มประเทศโอเปคและรัสเซียไปจนถึงปลายปี ก็เป็นปัจจัยช่วยพยุงราคาน้ำมันให้เคลื่อนไหวในกรอบ 80-90 เหรียญสหรัฐฯ ต่อบาร์เรล
ส่วนพันธบัตรภาครัฐไทย กบข. ประเมินว่า อัตราผลตอบแทนพันธบัตรภาครัฐไทยปรับขึ้นได้ไม่สูง เนื่องจากอัตราเงินเฟ้ออยู่ในระดับต่ำ และธนาคารแห่งประเทศไทยมีแนวโน้มจะหยุดขึ้นอัตราดอกเบี้ย ทำให้อัตราผลตอบแทนทรงตัวในระยะต่อไป

ที่มา : https://www.thaigov.go.th/news/contents/details/75017