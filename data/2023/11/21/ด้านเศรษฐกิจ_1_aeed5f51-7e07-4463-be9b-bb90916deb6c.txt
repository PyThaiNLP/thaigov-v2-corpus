รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม ลงพื้นที่ตรวจสอบความปลอดภัยโครงการก่อสร้างสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี  


วันจันทร์ที่ 20 พฤศจิกายน 2566
นายมนตรี เดชาสกุลสม รองปลัดกระทรวงคมนาคม ลงพื้นที่ตรวจสอบความปลอดภัยโครงการก่อสร้างสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี
....
วันนี้ (20 พฤศจิกายน 2566) เวลา 09.30 น. นายมนตรี เดชาสกุลสม รองปลัดกระทรวงคมนาคม ในฐานะประธานคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม เป็นประธานการประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม ครั้งที่ 6/2566 โดยมี นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก ผู้แทนกรมเจ้าท่า กรมทางหลวง กรมทางหลวงชนบท กรมท่าอากาศยาน กรมการขนส่งทางราง การทางพิเศษแห่งประเทศ การรถไฟแห่งประเทศไทย การรถไฟฟ้าขนส่งมวลชนแห่งประทศไทย และการท่าเรือแห่งประเทศไทย ร่วมการประชุม ณ สำนักงานควบคุมงานก่อสร้างโครงการสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี เพื่อติดตามความคืบหน้าการดำเนินงานของหน่วยงานในสังกัดกระทรวงคมนาคม และลงพื้นที่ตรวจสอบความปลอดภัยโครงการก่อสร้างสะพานข้ามคลองมหาสวัสดิ์
นายมนตรี เดชาสกุลสม กล่าวว่า ตามนโยบายรัฐมนตรีว่าการกระทรวงคมนาคม นายสุริยะ จึงรุ่งเรืองกิจ และข้อสั่งการของ นายชยธรรม์ พรหมศร ปลัดกระทรวงคมนาคม ได้เน้นย้ำการป้องกันการเกิดอุบัติเหตุเชิงรุก โครงการก่อสร้างต่าง ๆ ของกระทรวงคมนาคมต้องมีความปลอดภัยระหว่างการก่อสร้าง ซึ่งกระทรวงคมนาคมได้ให้ความสำคัญสูงสุดกับมาตรฐานความปลอดภัยในการคมนาคมขนส่งของประเทศ โดยเฉพาะความปลอดภัยในระหว่างการก่อสร้างโครงการขนาดใหญ่ และได้สั่งการให้หน่วยงานในสังกัดกระทรวงคมนาคม ที่มีการก่อสร้างโครงการขนาดใหญ่เข้มงวดกวดขัน ตรวจสอบ และกำกับดูแลให้การก่อสร้างเป็นไปตามมาตรฐานที่เกี่ยวข้องอย่างเคร่งครัด เพื่อให้การดำเนินงานโครงการก่อสร้างขนาดใหญ่ เป็นไปด้วยความเรียบร้อย มีความปลอดภัยตามหลักมาตรฐานวิศวกรรม และดำเนินงานได้อย่างมีประสิทธิภาพ และเพื่อสร้างความเชื่อมั่นแก่ประชาชน โดยการประชุมครั้งนี้ที่ประชุมได้รับทราบการดำเนินงานตรวจสอบความปลอดภัยโครงการก่อสร้างของหน่วยงานในสังกัดกระทรวงคมนาคม ดังนี้
กรมทางหลวง ตรวจสอบความปลอดภัยโครงการก่อสร้างทางหลวงพิเศษหมายเลข 82 สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว จำนวน 10 ตอน
กรมทางหลวงชนบท ตรวจสอบความปลอดภัยโครงการก่อสร้างสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี
การทางพิเศษแห่งประเทศไทย ตรวจสอบความปลอดภัยโครงการทางพิเศษสายพระราม 3 -ดาวคะนอง วงแหวนรอบนอกกรุงเทพมหานครด้านตะวันตก สัญญาที่ 1 - 3
การรถไฟฟ้าขนส่งมวลชนแห่งประเทศไทย ตรวจสอบความปลอดภัยโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) ส่วนที่ 2 (สัญญาที่ 3 และ 4) (ส่วนที่ 1) งานก่อสร้างทางทะเล
การรถไฟแห่งประเทศไทย ตรวจสอบความปลอดภัยโครงการก่อสร้างรถไฟทางคู่ ช่วงลพบุรี - ปากน้ำโพ ช่วงนครปฐม - ชุมพร ช่วงเด่นชัย - เชียงราย - เชียงของ และช่วงบ้านไผ่ - มหาสารคาม - ร้อยเอ็ด - มุกดาหาร - นครพนม
กรมการขนส่งทางราง ร่วมกับการรถไฟแห่งประเทศไทย ตรวจสอบความปลอดภัยโครงการความร่วมมือระหว่างรัฐบาลแห่งราชอาณาจักรไทยและรัฐบาลแห่งสาธารณรัฐประชาชนจีน ในการพัฒนาระบบรถไฟความเร็วสูงเพื่อเชื่อมโยงภูมิภาค ช่วงกรุงเทพฯ - หนองคาย (ระยะที่ 1 ช่วงกรุงเทพฯ - นครราชสีมา) งานสัญญาที่ 4-3 งานโยธาสำหรับช่วงนวนคร - บ้านโพ
กรมท่าอากาศยาน ตรวจสอบความปลอดภัยงานก่อสร้างอาคารที่พักผู้โดยสารหลังใหม่ งานก่อสร้างต่อเติมความยาวทางวิ่งพร้อมระบบไฟฟ้าสนามบินและองค์ประกอบอื่น ๆ ท่าอากาศยานตรัง งานก่อสร้างอาคารที่พักผู้โดยสาร หลังที่ 3 และปรับปรุงอาคารที่พักผู้โดยสาร หลังที่ 1 และ 2 พร้อมอาคารจอดรถยนต์ งานก่อสร้างทางขับขนาน พร้อมระบบไฟฟ้าสนามบิน ท่าอากาศยานกระบี่ และงานก่อสร้างอาคารที่พักผู้โดยสารหลังใหม่ และสิ่งก่อสร้างประกอบอื่น ๆ พร้อมครุภัณฑ์อำนวยความสะดวกท่าอากาศยาน งานก่อสร้างต่อเติมความยาวทางวิ่ง ขยายทางขับและลานจอดเครื่องบินขนส่งสินค้าและอาคารคลังสินค้า พร้อมระบบไฟฟ้าสนามบิน ท่าอากาศยานบุรีรัมย์
กรมเจ้าท่า ตรวจสอบความปลอดภัยโครงการก่อสร้างเขื่อนป้องกันตลิ่งพังเพื่อเพิ่มประสิทธิภาพทางเรือเดินในแม่น้ำป่าสัก ระยะ 2 ตอนที่ 1 จังหวัดพระนครศรีอยุธยา
การท่าเรือแห่งประเทศไทย ตรวจสอบความปลอดภัยโครงการพัฒนาท่าเรือแหลมฉบัง ระยะที่ 3
ทั้งนี้ รองปลัดกระทรวงคมนาคม ได้สั่งการให้ทุกหน่วยงานให้ความสำคัญและคำนึงถึงความปลอดภัยในการดำเนินโครงการก่อสร้างทางน้ำ และทางอุโมงค์เพิ่มเติมจากการดำเนินโครงการทางถนนและสะพาน เช่น การติดตั้งป้ายประชาสัมพันธ์โครงการ ป้ายเตือนเกี่ยวกับความปลอดภัย เป็นต้น
หลังจากนั้นคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม ได้ลงพื้นที่ตรวจสอบความปลอดภัยโครงการก่อสร้างสะพานข้ามคลองมหาสวัสดิ์ ถนนราชพฤกษ์ ซึ่งดำเนินการโดยกรมทางหลวงชนบท เพื่อแก้ไขปัญหาการจราจรติดขัดพื้นที่ริมทางที่มีการพัฒนาอย่างต่อเนื่องทำให้มีปริมาณจราจรเพิ่มขึ้นตลอดเวลา โดยแก้ไขปัญหาบริเวณสะพานข้ามคลองมหาสวัสดิ์ในพื้นที่ที่มีอยู่ ออกแบบสะพานข้ามคลองมหาสวัสดิ์เพิ่มเติม มีจุดเริ่มต้นงานก่อสร้างประมาณ กม. ที่ 12+850.00 และสิ้นสุดงานก่อสร้างประมาณ กม. ที่ 15+100.00 ก่อสร้างสะพานข้ามคลองมหาสวัสดิ์ รูปแบบสะพานเหล็กขนาด 2 ช่องจราจรต่อทิศทาง (ไป - กลับ) กว้าง 8.50 เมตร ฝั่งขาเข้ายาวประมาณ 2.10 กิโลเมตร และฝั่งขาออกยาวประมาณ 1.9 กิโลเมตร มีความยาวช่วงสะพาน 30 - 60 เมตร ซึ่งโครงสร้างเสาและโครงสร้างส่วนบนจะเป็นโครงสร้างเหล็ก รวมทั้งมีงานก่อสร้างระบบระบายน้ำ ระบบไฟฟ้าแสงสว่าง และงานเบ็ดเตล็ด คาดว่าจะแล้วเสร็จในปี 2568 ใช้งบประมาณ 1,181 ล้านบาท ความคืบหน้า ณ เดือนตุลาคม 2566 อยู่ที่ 12.673% เร็วกว่าแผน 2.411% และเน้นย้ำให้จัดทางเดินเท้าเพื่ออำนวยความสะดวกแก่ประชาชนในบริเวณพื้นที่การก่อสร้างสะพานข้ามคลองมหาสวัสดิ์ด้วย

ที่มา : https://www.thaigov.go.th/news/contents/details/75000