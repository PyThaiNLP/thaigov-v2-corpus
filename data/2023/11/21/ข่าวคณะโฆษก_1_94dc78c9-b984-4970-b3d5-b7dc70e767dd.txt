รัฐบาลไทย-ข่าวทำเนียบรัฐบาล-​“คารม” เผย รัฐบาลมุ่งส่งเสริมแรงงานไทยไปทำงานในต่างประเทศอย่างถูกต้องตามกฎหมาย ตั้งเป้าปี 67 ขยายตลาดแรงงาน 100,000 อัตรา


วันอังคารที่ 21 พฤศจิกายน 2566
21/11/2566
พิมพ์
​“คารม” เผย รัฐบาลมุ่งส่งเสริมแรงงานไทยไปทำงานในต่างประเทศอย่างถูกต้องตามกฎหมาย ตั้งเป้าปี 67 ขยายตลาดแรงงาน 100,000 อัตรา
​“คารม” เผย รัฐบาลมุ่งส่งเสริมแรงงานไทยไปทำงานในต่างประเทศอย่างถูกต้องตามกฎหมาย ตั้งเป้าปี 67 ขยายตลาดแรงงาน 100,000 อัตรา
วันนี้ 21 พ.ย. 66 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงแรงงานมุ่งส่งเสริมแรงงานไทยให้มีคุณภาพชีวิตและความเป็นอยู่ที่ดีขึ้น รวมถึงมีรายได้ที่มั่นคง ทั้งนี้ รัฐบาลพร้อมสนับสนุนและส่งเสริมให้แรงงานคุณภาพของไทยไปทำงานในต่างประเทศอย่างถูกกฎหมายมีสวัสดิการรองรับ ซึ่งจะเป็นอีกหนึ่งช่องทางเพิ่มโอกาสให้แรงงานไทยได้มีรายได้ และพัฒนาคุณภาพชีวิต
นายคารม กล่าวว่า นายพิพัฒน์ รัชกิจประการ รัฐมนตรีว่าการกระทรวงแรงงาน ได้มอบนโยบายให้ส่งเสริมและขยายตลาดแรงงานไทยในต่างประเทศ จำนวน 100,000 อัตรา ภายในปี งบประมาณ พ.ศ. 2567  ซึ่งกรมการจัดหางานเตรียมแผนการจัดส่งแรงงานไทยไปทำงานต่างประเทศไว้เรียบร้อยแล้ว โดยเน้นส่งเสริมรักษาการจ้างงานในตลาดแรงงานเดิม  ควบคู่ไปกับการขยายตลาดแรงงานในต่างประเทศ โดยเฉพาะประเทศที่มีความต้องการจ้างแรงงานในตำแหน่งที่กำลังขาดแคลน หรือประเทศที่มีแนวโน้มการจ้างแรงงานต่างชาติเพิ่มขึ้น
นายคารม กล่าวว่า ในปีงบประมาณ พ.ศ. 2567 กรมการจัดหางาน กระทรวงแรงงานตั้งเป้าหมายจัดส่งแรงงานไทยไปทำงานแถบเอเชียมากที่สุด รวมจำนวน 72,000 คน  รองลงมาคือแถบยุโรป จำนวน 14,000 คน  ตะวันออกกลาง จำนวน 10,500 คน  อเมริกาเหนือ  จำนวน 1,800 คน   แอฟริกา  จำนวน 1,100 คน  อเมริกาใต้ ออสเตรเลีย และโอเชียเนีย  จำนวน  600 คน ขณะที่เป้าหมายอันดับหนึ่งในการจัดส่งแรงงานไทยไปทำงานยังคงเป็นตลาดแรงงานในไต้หวัน จำนวน  20,300  คน  รองลงมาคือ อิสราเอล จำนวน 7,700 คน สาธารณรัฐเกาหลี จำนวน  7,500 คน  ญี่ปุ่น และสวีเดนมีเป้าหมายจัดส่งจำนวนเท่ากันที่ จำนวน  6,000 คน  และมาเลเซีย จำนวน 4,000 คน
“รัฐบาลให้ความสำคัญของภาคแรงงานซึ่งเป็นอีกหนึ่งฟันเฟืองสำคัญในการขับเคลื่อนเศรษฐกิจของประเทศ โดยแรงงานไทยที่ไปทำงานยังต่างประเทศนอกจากจะส่งรายได้กลับมายังประเทศแล้ว ยังนำความรู้และเทคโนโลยีที่ได้รับจากการทำงานในต่างประเทศกลับมาพัฒนาประเทศอีกทางหนึ่งด้วย”นายคารม ย้ำ

ที่มา : https://www.thaigov.go.th/news/contents/details/75006