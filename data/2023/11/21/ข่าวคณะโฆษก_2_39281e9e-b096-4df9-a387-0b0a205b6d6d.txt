รัฐบาลไทย-ข่าวทำเนียบรัฐบาล-​รองโฆษกรัฐบาล “รัดเกล้า” ยืนยัน รัฐบาล​ ให้ความสำคัญกรณีผู้พิการชาวจีน ที่ถูกตัดมือ น้ำกรดราดศีรษะนั่งขอทาน 


วันอังคารที่ 21 พฤศจิกายน 2566
21/11/2566
พิมพ์
​รองโฆษกรัฐบาล “รัดเกล้า” ยืนยัน รัฐบาล​ ให้ความสำคัญกรณีผู้พิการชาวจีน ที่ถูกตัดมือ น้ำกรดราดศีรษะนั่งขอทาน
​รองโฆษกรัฐบาล “รัดเกล้า” ยืนยัน รัฐบาล​ ให้ความสำคัญกรณีผู้พิการชาวจีน ที่ถูกตัดมือ น้ำกรดราดศีรษะนั่งขอทาน พร้อมเร่งตรวจสอบแล้วโยงค้ามนุษย์ข้ามชาติหรือไม่ ย้ำ กระทรวง พม.เร่งแก้ไขปัญหากลุ่มเปาะบาง
วันนี้ 21 พ.ย. 66 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวถึงกรณีเจ้าหน้าที่เข้าช่วยเหลือผู้พิการชาวจีน ที่ถูกตัดมือ น้ำกรดราดศีรษะเสียโฉม นั่งขอทานหน้าห้างดังย่านปิ่นเกล้า โดยยืนยันว่ารัฐบาลได้ให้ความสำคัญกับเรื่องดังกล่าว เนื่องจากเป็นชาวต่างชาติที่เข้ามาอาศัยในประเทศไทย
ซึ่งขณะนี้นายวราวุธ ศิลปอาชา รัฐมนตรีว่ากระทรวงพัฒนาสังคมและความมั่นคงของมนุษย์ (พม.) ได้ประสานงานกับหน่วยงานที่เกี่ยวข้อง เพื่อตรวจสอบเรื่องนี้อย่างละเอียดว่าเกี่ยวข้องกับการค้ามนุษย์ข้ามชาติหรือไม่ รวมถึงการเข้าเมืองมาอย่างไร และมีเอกสารหรือไม่
“ยืนยันว่า นายวราวุธ ให้ความสำคัญกับเรื่องนี้ และเร่งตรวจสอบเพื่อให้เกิดความกระจ่าง ขณะเดียวกันกระทรวง พม.​ ยังมีแนวทางในการดูแลกลุ่มขอทาน คือการ ส่งเสริมผันเปลี่ยนผู้เป็นขอทานให้เอาความสามารถทางการแสดงมาใช้ในการหาเลี้ยงชีพแทน  รวมถึงยังได้เดินหน้าเร่งบูรณาการแก้ไขปัญหากลุ่มเปาะบาง ทั้งผู้สูงอายุ ผู้พิการ คนไร้บ้าน  คนไร้ที่พึ่ง คนขอทาน แก้ไขปัญหาด้านที่อยู่อาศัย  ซึ่งก่อนหน้านี้ได้หารือร่วมกับ ผู้ว่า​ กทม. ตั้งคณะทำงานเข้ามาแก้ไขปัญหา 7 คณะ  ดังนั้นมั่นใจว่าจะสามารถแก้ไขปัญหาได้อย่างรวดเร็ว ” นางรัดเกล้า กล่าว
นางรัดเกล้ายังขอให้ประชาชนเป็นหูเป็นตาหากพบคนขอทานในลักษณะนี้ หรือมองว่ามีความผิดปกติสามารถแจ้งกับเจ้าหน้าที่ให้ทำการตรวจสอบได้  ติดต่อศูนย์ช่วยเหลือสังคม สายด่วน 1300 ได้​ 24ชม.

ที่มา : https://www.thaigov.go.th/news/contents/details/75007