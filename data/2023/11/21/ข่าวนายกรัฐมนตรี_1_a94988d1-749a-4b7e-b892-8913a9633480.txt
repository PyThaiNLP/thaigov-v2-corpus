รัฐบาลไทย-ข่าวทำเนียบรัฐบาล-​นายกรัฐมนตรีร่วมทดสอบการเดินรถไฟฟ้าเสมือนจริง “น้องนมเย็น”  โครงการรถไฟฟ้ามหานครสายสีชมพู       ช่วงแคราย – มีนบุรี พร้อมเปิดให้บริการจริงในเดือนธันวาคมนี้ 


วันอังคารที่ 21 พฤศจิกายน 2566
21/11/2566
พิมพ์
​นายกรัฐมนตรีร่วมทดสอบการเดินรถไฟฟ้าเสมือนจริง “น้องนมเย็น”  โครงการรถไฟฟ้ามหานครสายสีชมพู       ช่วงแคราย – มีนบุรี พร้อมเปิดให้บริการจริงในเดือนธันวาคมนี้
​นายกรัฐมนตรีร่วมทดสอบการเดินรถไฟฟ้าเสมือนจริง “น้องนมเย็น”  โครงการรถไฟฟ้ามหานครสายสีชมพู       ช่วงแคราย – มีนบุรี พร้อมเปิดให้บริการจริงในเดือนธันวาคมนี้
วันนี้ 21 พฤศจิกายน 2566 เวลา 11.30 น.  ณ อาคารศูนย์ควบคุมการเดินรถ รถไฟฟ้ามหานคร สายสีชมพู – สถานีวัดพระศรีมหาธาตุ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  ร่วมทดสอบการเดินรถเสมือนจริง และเปิดให้ประชาชนทดลองใช้บริการโครงการรถไฟฟ้ามหานคร สายสีชมพู ช่วงแคราย – มีนบุรี   โดยมี นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นางมนพร เจริญศรี รัฐมนตรีช่วยว่าการกระทรวงคมนาคม นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม  นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย   คณะผู้บริหารบริษัทในเครือผู้รับสัมปทานโครงการรถไฟฟ้ามหานคร สายสีชมพู ช่วงแคราย – มีนบุรี (บริษัท นอร์ทเทิร์น บางกอกโมโนเรล จำกัด (NBM)  และเจ้าหน้าที่ที่เกี่ยวข้องรอให้การต้อนรับ
เมื่อนายกรัฐมนตรีเดินทางมาถึง นายรัฐมนตรีได้ร่วมทดสอบเดินรถเสมือนจริง และเป็นประธานเปิดให้ประชาชนทดลองใช้บริการรถไฟฟ้าสายสีชมพูช่วงแคราย – มีนบุรีตลอดสาย  เริ่มจากอาคารศูนย์ควบคุมการเดินรถโครงการรถไฟฟ้ามหานครสายสีชมพู ช่วงแคราย – มีนบุรี   จากนั้นจะเดินทางต่อไปยังสถานีมีนบุรีเพื่อเยี่ยมชมสถานี พร้อมทดลองการออกบัตรโดยสารผ่านเครื่องจำหน่ายบัตรโดยสารอัตโนมัติ และทดลองใช้บัตรโดยสารเข้าสู่ระบบรถไฟฟ้าผ่านประตูจัดเก็บค่าโดยสารอัตโนมัติ  เสร็จแล้ว นายกรัฐมนตรีได้โดยสารขบวนรถไฟฟ้าพิเศษจากสถานีมีนบุรีไปยังสถานีวัดพระศรีมหาธาตุซึ่งเป็นจุดเชื่อมต่อรถไฟฟ้า BTS สายสีเขียว
สำหรับการเปิดให้บริการรถไฟฟ้าสายสีชมพูกับประชาชน จะเปิดให้ประชาชนทดลองใช้บริการฟรีช่วงแคราย - มีนบุรี ครบ 30 สถานี ระยะทาง 34.5 กิโลเมตร ตั้งแต่วันนี้ ในเวลา 15.00 น. และตั้งแต่วันพรุ่งนี้ (22 พ.ย.และตลอดสัปดาห์แรกจนถึง 3 ธ.ค.66) จะเปิดบริการ 06.00 - 20.00 น. ส่วนสัปดาห์ที่ 2 บริการช่วงเวลา 06.00 - 22.00 น. และสัปดาห์ที่ 3 เป็นต้นไป จะเปิดให้บริการในช่วงเวลาปกติ 06.00-24.00 น. ซึ่งการเก็บค่าโดยสาร จะเริ่มตั้งแต่วันที่ 18 ธ.ค. 66 ราคาเริ่มต้นที่ 15 บาท และราคาสูงสุดที่ 45 บาท
ภายหลังการทดสอบฯ นายกรัฐมนตรีกล่าวว่า เมื่อสักครู่ได้นั่งโดยสารขบวนรถไฟฟ้าพิเศษจากสถานีมีนบุรีไปยังสถานีวัดพระศรีมหาธาตุพร้อมกับสื่อมวลชนที่ได้ขึ้นมาด้วยกัน ธรรมดาแล้ววิ่งระยะทาง 80 กิโลเมตรต่อชั่วโมง  แต่ครั้งนี้มีช่างภาพเยอะกลัวว่าจะสะดุดทำให้วิ่งแค่ 50 กิโลเมตร จึงทำให้เสียเวลาเล็กน้อยในการเดินทาง ถือว่าเป็นการลงทุนทางด้านโครงสร้างพื้นฐานที่มีประโยชน์ต่อพี่น้องประชาชน รู้สึกดีใจที่มีการเปิดอย่างเป็นทางการ ซึ่งจะมีการพูดคุยกับภาคเอกชนว่าจะสามารถเปิดให้บริการในวันที่ 18 ธันวาคม 2566 หรือไม่นั้น ต้องดูที่ความเหมาะสมด้วย  อย่างไรก็ตาม การพัฒนาโครงสร้างพื้นฐานเป็นเรื่องที่สำคัญ ต้องขอบคุณบริษัทระบบขนส่งมวลชนกรุงเทพ จำกัด (มหาชน) ที่ช่วยให้ประเทศไทยมีโครงสร้างพื้นฐานที่ดี สะดวกสบายต่อพี่น้องประชาชนที่อยู่ชานเมืองเริ่มตั้งแต่สายสีเขียวที่ได้เริ่มทำกันมาสัก 20 ปี  ซึ่งหากย้อนหลังไป 20 ปีที่ผ่านมา ก็ไม่คาดคิดว่าจะมีโครงสร้างพื้นฐานที่ดีอย่างนี้ ต้องขอขอบคุณทาง BTS ที่ช่วยให้เรามีวันนี้   และเป็นเรื่องที่ดีที่ประเทศไทยมีโครงสร้างพื้นฐานเพื่อให้ความสะดวกสบายต่อพี่น้องประชาชนและนักท่องเที่ยวที่เดินทางมาได้รับประโยชน์ด้วย การที่เราจะดึงดูดนักลงทุนต่างประเทศลงมาเพื่อที่จะมาสร้างสำนักงานหรือย้ายสำนักงานใหญ่เข้ามาทำงานในประเทศไทยเรื่องของการเดินทางโดยรถไฟฟ้าถือเป็นปัจจัยสำคัญอย่างหนึ่งด้วย

ที่มา : https://www.thaigov.go.th/news/contents/details/75023