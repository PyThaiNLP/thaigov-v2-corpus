รัฐบาลไทย-ข่าวทำเนียบรัฐบาล-รฟม. และ NBM เปิดให้ประชาชนทดลองใช้บริการรถไฟฟ้ามหานคร สายสีชมพู ตลอดเส้นทางครบทั้ง 30 สถานี ระยะทางประมาณ 34.5 กิโลเมตร


วันอังคารที่ 21 พฤศจิกายน 2566
21/11/2566
พิมพ์
รฟม. และ NBM เปิดให้ประชาชนทดลองใช้บริการรถไฟฟ้ามหานคร สายสีชมพู ตลอดเส้นทางครบทั้ง 30 สถานี ระยะทางประมาณ 34.5 กิโลเมตร
การรถไฟฟ้าขนส่งมวลชนแห่งประเทศไทย (รฟม.) และบริษัท นอร์ทเทิร์น บางกอกโมโนเรล จำกัด (NBM) ผู้รับสัมปทาน โครงการรถไฟฟ้ามหานคร สายสีชมพู ช่วงแคราย – มีนบุรี กำหนดการเปิดให้ประชาชนทดลองใช้บริการรถไฟฟ้ามหานคร สายสีชมพู ตลอดเส้นทางครบทั้ง 30 สถานี
การรถไฟฟ้าขนส่งมวลชนแห่งประเทศไทย (รฟม.) และบริษัท นอร์ทเทิร์น บางกอกโมโนเรล จำกัด (NBM) ผู้รับสัมปทาน โครงการรถไฟฟ้ามหานคร สายสีชมพู ช่วงแคราย – มีนบุรี กำหนดการเปิดให้ประชาชนทดลองใช้บริการรถไฟฟ้ามหานคร สายสีชมพู ตลอดเส้นทางครบทั้ง 30 สถานี ระยะทางประมาณ 34.5 กิโลเมตร โดยไม่มีการเรียกเก็บค่าโดยสาร ตั้งแต่วันอังคารที่ 21 พฤศจิกายน 2566 เวลา 15.00 น. จนถึงเวลา 20.00 น. และวันต่อจากนั้นจะเปิดให้ทดลองใช้บริการได้ระหว่างเวลา 06.00 – 20.00 น. ทุกวันต่อเนื่องไป โดยเมื่อรถไฟฟ้ามหานคร สายสีชมพู มีความพร้อมในการขยายระยะเวลาทดลองให้บริการเพิ่มขึ้น รฟม. และผู้รับสัมปทาน จะร่วมกันประชาสัมพันธ์ให้สาธารณชนได้รับทราบต่อไปตามลำดับ
ประชาชนที่สนใจทดลองใช้บริการรถไฟฟ้ามหานคร สายสีชมพู สามารถตรวจสอบทางเข้า - ออกสถานี และทางเดินเชื่อม ที่จะพร้อมเปิดใช้ได้ตามรายละเอียดด้านล่าง
1. สถานีศูนย์ราชการนนทบุรี เปิดครบทุกทางเข้า - ออก ส่วนทางเดินเชื่อมต่อไปยังรถไฟฟ้ามหานคร สายฉลองรัชธรรม (MRT สายสีม่วง) คาดว่าจะเปิดให้ใช้ได้ประมาณกลางเดือนธันวาคม 2566
2. สถานีแคราย เปิดครบทุกทางเข้า - ออก
3. สถานีสนามบินน้ำ เปิดครบทุกทางเข้า - ออก
4. สถานีสามัคคี เปิดครบทุกทางเข้า - ออก ยกเว้นลิฟต์ ทางออกที่ 3 และบันไดเลื่อน ทางออกที่ 4
5. สถานีกรมชลประทาน เปิดครบทุกทางเข้า - ออก
6. สถานีแยกปากเกร็ด เปิดครบทุกทางเข้า - ออก
7. สถานีเลี่ยงเมืองปากเกร็ด เปิดครบทุกทางเข้า - ออก
8. สถานีแจ้งวัฒนะ - ปากเกร็ด 28 เปิดครบทุกทางเข้า - ออก
9. สถานีศรีรัช เปิดครบทุกทางเข้า - ออก
10. สถานีเมืองทองธานี เปิดครบทุกทางเข้า - ออก
11. สถานีแจ้งวัฒนะ 14 เปิดเฉพาะทางเข้า - ออกที่ 1 และ 2
12. สถานีศูนย์ราชการเฉลิมพระเกียรติ เปิดเฉพาะทางเข้า - ออกที่ 1 และ 2
13. สถานีโทรคมนาคมแห่งชาติ เปิดเฉพาะทางเข้า - ออกที่ 1 และ 2
14. สถานีหลักสี่ เปิดครบทุกทางเข้า – ออก และเป็นสถานีเชื่อมต่อกับรถไฟชานเมือง สายธานีรัถยา (ช่วงบางซื่อ – รังสิต)
15. สถานีราชภัฏพระนคร เปิดครบทุกทางเข้า - ออก
16. สถานีวัดพระศรีมหาธาตุ เปิดครบทุกทางเข้า – ออก ส่วนทางเดินเชื่อมต่อไปยังรถไฟฟ้าสายสีเขียวยังไม่เปิดให้บริการ
17. สถานีรามอินทรา 3 เปิดครบทุกทางเข้า - ออก
18. สถานีลาดปลาเค้า เปิดครบทุกทางเข้า - ออก
19. สถานีรามอินทรา กม. 4 เปิดครบทุกทางเข้า - ออก
20. สถานีมัยลาภ เปิดครบทุกทางเข้า - ออก
21. สถานีวัชรพล เปิดเฉพาะทางเข้า - ออกที่ 2, 3 และ 4
22. สถานีรามอินทรา กม. 6 เปิดครบทุกทางเข้า - ออก
23. สถานีคู้บอน เปิดครบทุกทางเข้า - ออก
24. สถานีรามอินทรา กม. 9 เปิดครบทุกทางเข้า - ออก
25. สถานีวงแหวนรามอินทรา เปิดครบทุกทางเข้า - ออก
26. สถานีนพรัตน์ เปิดเฉพาะทางเข้า - ออกที่ 2, 3 และ 4
27. สถานีบางชัน เปิดครบทุกทางเข้า - ออก
28. สถานีเศรษฐบุตรบำเพ็ญ เปิดครบทุกทางเข้า - ออก
29. สถานีตลาดมีนบุรี เปิดครบทุกทางเข้า - ออก
30. สถานีมีนบุรี เปิดครบทุกทางเข้า - ออก
โดยประชาชนสามารถกดบัตรโดยสารแบบเที่ยวเดียว (Single Journey Card) ได้ที่ตู้จำหน่ายบัตรโดยสารอัตโนมัติ หรือใช้บัตร Rabbit ในการเดินทางเข้าสู่ระบบ
โครงการรถไฟฟ้ามหานคร สายสีชมพู ช่วงแคราย - มีนบุรี ถือเป็นหนึ่งในโครงการรถไฟฟ้าขนส่งมวลชนในความรับผิดชอบของ รฟม. ที่ได้รับการออกแบบให้เป็นระบบขนส่งมวลชนระบบรอง (Feeder Line) ที่จะใช้ขนส่งผู้โดยสารจากจังหวัดนนทบุรีและพื้นที่ตอนเหนือของกรุงเทพฯ เข้าสู่ระบบรถไฟฟ้าขนส่งมวลชนสายหลักอื่นๆ และมีอาคารจอดแล้วจรให้บริการบริเวณสถานีมีนบุรี นอกจากนี้ ปัจจุบัน รฟม. และผู้รับสัมปทานยังอยู่ระหว่างดำเนินการก่อสร้างงานโยธาและติดตั้งระบบรถไฟฟ้า (M&E) โครงการรถไฟฟ้ามหานคร สายสีชมพู ส่วนต่อขยาย ช่วงสถานีศรีรัช – เมืองทองธานี ซึ่งเมื่อดำเนินการแล้วเสร็จในอนาคต รถไฟฟ้ามหานคร สายสีชมพู จะสามารถขยายเส้นทางวิ่งให้บริการจาก สถานีเมืองทองธานี ของส่วนหลักที่อยู่บนถนนแจ้งวัฒนะ เลี้ยวขวาเข้าสู่พื้นที่เมืองทองธานี ไปถึงบริเวณทะเลสาบเมืองทองธานีได้ สามารถสอบถามรายละเอียดเพิ่มเติมได้ที่ ศูนย์ลูกค้าสัมพันธ์รถไฟฟ้ามหานคร สายสีชมพู MRT Pink Line Call Center โทร. 0 2617 6111 Line Official: @pinkyellowline หรือเฟซบุ๊กแฟนเพจ รถไฟฟ้ามหานคร สายสีชมพู และติดตามรายละเอียดและข้อมูลข่าวสาร รฟม. ได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044 “รฟม. ร่วมยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”
********** 20 พฤศจิกายน 2566 **********

ที่มา : https://www.thaigov.go.th/news/contents/details/75005