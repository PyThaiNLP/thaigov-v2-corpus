รัฐบาลไทย-ข่าวทำเนียบรัฐบาล-จ.นครสวรรค์ ขับเคลื่อนนโยบาย มท. 1 จัดกิจกรรมเสริมสร้างความรักความสามัคคี และความภูมิใจของคนในชาติ ด้านผู้ว่าฯ นครสวรรค์ เชิญชวนทุกภาคส่วนรวมพลังร้อยดวงใจ สร้างความภูมิใจในชาติ


วันอังคารที่ 21 พฤศจิกายน 2566
21/11/2566
พิมพ์
จ.นครสวรรค์ ขับเคลื่อนนโยบาย มท. 1 จัดกิจกรรมเสริมสร้างความรักความสามัคคี และความภูมิใจของคนในชาติ ด้านผู้ว่าฯ นครสวรรค์ เชิญชวนทุกภาคส่วนรวมพลังร้อยดวงใจ สร้างความภูมิใจในชาติ
จังหวัดนครสวรรค์ ขับเคลื่อนนโยบาย มท. 1 จัดกิจกรรมเสริมสร้างความรักความสามัคคี และความภูมิใจของคนในชาติ ด้านผู้ว่าฯ นครสวรรค์ เชิญชวนทุกภาคส่วนรวมพลังร้อยดวงใจ สร้างความภูมิใจในชาติ
เมื่อวันที่ 20 พ.ย. 66 เวลา 08.00 น. ที่บริเวณหน้าเสาธง หน้าศาลากลางจังหวัดนครสวรรค์ (หลังเก่า) นายทวี เสริมภักดีกุล ผู้ว่าราชการจังหวัดนครสวรรค์ เป็นประธานกิจกรรมเคารพธงชาติไทย สวดมนต์ไหว้พระ และถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว พร้อมด้วยรองผู้ว่าราชการจังหวัดนครสวรรค์ หัวหน้าส่วนราชการ ทหาร ข้าราชการ บุคลากรของส่วนราชการ และสมาชิกกองอาสารักษาดินแดนจังหวัดนครสวรรค์ เข้าร่วมกิจกรรม
นายทวี เสริมภักดีกุล ผู้ว่าราชการจังหวัดนครสวรรค์ กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มีนโยบายในการส่งเสริมให้คนไทยมีจิตสำนึกรักชาติ ภาคภูมิใจในประวัติศาสตร์ของชาติไทย และยึดมั่นในสถาบันหลักของชาติ และนายสุทธิพงษ์ จุลเจริญ ปลัดกระทรวงมหาดไทย ได้สั่งการให้ทุกจังหวัดภายใต้การนำของท่านผู้ว่าราชการจังหวัด ได้มีการส่งเสริม สร้างการรับรู้ให้กับพี่น้องประชาชน โดยเฉพาะเยาวชน ให้มีความภูมิใจในประวัติศาสตร์ของชาติไทย และยึดมั่นในสถาบันหลักของชาติ
"ในการจัดกิจกรรมเคารพธงชาตินี้ สิ่งที่สำคัญที่สุด คือ “ความรักความสามัคคี และความภาคภูมิใจในความเป็นชาติไทย” เพราะธงชาติไทย เป็นคติเตือนใจให้ประชาชนคนไทยได้รำลึกนึกถึงความสำคัญของการมีธงชาติ ที่ประกอบไปด้วย 3 สี 5 แถบ รวมเป็นสัญลักษณ์เดียวกัน นั่นคือ “ธงไตรรงค์” คือ สีแดง หมายถึง ชาติ สีขาว หมายถึง ศาสนา และสีน้ำเงิน หมายถึง พระมหากษัตริย์ ช่วยให้เราประชาชนคนไทยได้รำลึกความหมายอันลึกซึ้งว่า ประเทศชาติจะมั่นคงเป็นปึกแผ่น โดยบรรพบุรุษไทยต่างเสียเลือดเสียเนื้อ เสียสละรวมเป็นหนึ่งเดียว เหมือนธงไตรรงค์ที่สะบัดพริ้วไหวไม่ขาดวิ่น และการจะทำให้ประเทศชาติของเรามั่นคงอยู่ได้นั้น จะต้องอาศัยความรักความสามัคคี และความตื่นตัวช่วยกันต่อสู้เพื่อรักษาเอกราชความเป็นไทยของพวกเราให้คงอยู่ได้สถาพร" ผู้ว่าราชการจังหวัดนครสวรรค์ กล่าว
"ขอขอบคุณข้าราชการ เจ้าหน้าที่ พี่น้องประชาชนทุกคนที่ได้มาร่วมกันแสดงเจตนารมณ์อันมุ่งมั่นแน่วแน่ในการแสดงออกซึ่งความรักชาติ รักประเทศไทย รักและเทิดทูนไว้ซึ่งสถาบันหลักของชาติ และขอให้พี่น้องปวงชนชาวไทยทุกคนได้ลุกขึ้นมาเป็นโซ่ข้อกลางในการหลอมรวมพลังจัดกิจกรรมที่แสดงออกถึงความภูมิใจของคนในชาติ เพื่อร้อยรวมใจ สร้างความภูมิใจในชาติ ถ่ายทอดไปยังลูกหลาน ผ่านการดึงเอาภาคีเครือข่ายพี่น้องทุกภาคส่วน ทั้งภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ทั้ง 7 ภาคีเครือข่าย ช่วยกันเสริมสร้างความรัก ความสามัคคี สิ่งที่ดีงาม Change for Good สร้างความเปลี่ยนแปลงที่ดีให้เกิดขึ้นในสังคม สนองพระราชปณิธานแห่งองค์พระบาทสมเด็จพระเจ้าอยู่หัว ทำให้ “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” อันจะยังผลทำให้ประชาชนคนในชาติมีความสุขที่ยั่งยืน ประเทศชาติมีความมั่นคงสถาพรตลอดไป ทั้งนี้ เพื่อเสริมสร้างจิตสำนึกต่อสถาบันชาติ ศาสนา พระมหากษัตริย์และการเป็นข้าราชการที่ดี อีกทั้งยังเป็นการเพิ่มประสิทธิภาพในการทำงานและเสริมสร้างความรักความสามัคคีในองค์กร เป็นแบบอย่างที่ดีให้กับประชาชนโดยทั่วไป จังหวัดนครสวรรค์จึงกำหนดจัดกิจกรรมดังกล่าวทุกเช้าวันจันทร์ของสัปดาห์" นายทวี เสริมภักดีกุล ผู้ว่าราชการจังหวัดนครสวรรค์ กล่าวทิ้งท้าย

ที่มา : https://www.thaigov.go.th/news/contents/details/75020