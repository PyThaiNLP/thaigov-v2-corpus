รัฐบาลไทย-ข่าวทำเนียบรัฐบาล-พ่อเมืองภูเก็ตสร้างความเชื่อมั่น บูรณาการทุกภาคส่วนขับเคลื่อนนโยบายด้านการท่องเที่ยว ยกระดับความปลอดภัยในชีวิตและทรัพย์สินของนักท่องเที่ยว 


วันอังคารที่ 21 พฤศจิกายน 2566
21/11/2566
พิมพ์
พ่อเมืองภูเก็ตสร้างความเชื่อมั่น บูรณาการทุกภาคส่วนขับเคลื่อนนโยบายด้านการท่องเที่ยว ยกระดับความปลอดภัยในชีวิตและทรัพย์สินของนักท่องเที่ยว
พ่อเมืองภูเก็ตสร้างความเชื่อมั่น บูรณาการทุกภาคส่วนขับเคลื่อนนโยบายด้านการท่องเที่ยว ยกระดับความปลอดภัยในชีวิตและทรัพย์สินของนักท่องเที่ยว และประชุมร่วมคณะกงสุลและกงสุลกิตติมศักดิ์ทุก 2 เดือน เสริมสร้างความสัมพันธ์อันดี เพื่อร่วมขับเคลื่อนการพัฒนา
พ่อเมืองภูเก็ตสร้างความเชื่อมั่น บูรณาการทุกภาคส่วนขับเคลื่อนนโยบายด้านการท่องเที่ยว ยกระดับความปลอดภัยในชีวิตและทรัพย์สินของนักท่องเที่ยว และประชุมร่วมคณะกงสุลและกงสุลกิตติมศักดิ์ทุก 2 เดือน เสริมสร้างความสัมพันธ์อันดี เพื่อร่วมขับเคลื่อนการพัฒนาพื้นที่ภูเก็ตอย่างยั่งยืน
เมื่อวันที่ 20 พ.ย. 66 นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยถึง การขับเคลื่อนนโยบายด้านการท่องเที่ยวของรัฐบาลในพื้นที่ โดยจังหวัดภูเก็ตได้มีการประชุมร่วมกันระหว่างผู้บริหารจังหวัดภูเก็ต หัวหน้าส่วนราชการที่เกี่ยวข้อง องค์กรภาคเอกชน และกงสุลกิตติมศักดิ์ 27 ประเทศประจำจังหวัดภูเก็ต เพื่อยกระดับการอำนวยความสะดวก และการดูแลความปลอดภัยของนักท่องเที่ยว โดยที่ผ่านมาจังหวัดภูเก็ตได้มีการปรึกษาหารือแลกเปลี่ยนข้อมูลกับทูตจากประเทศต่างๆ กงสุล และกงสุลกิตติมศักดิ์ประเทศต่าง ๆ ประจำจังหวัดภูเก็ต เพื่อรับทราบถึงนโยบายของรัฐบาล และแนวทางการปฏิบัติในการส่งเสริมการหมุนเวียนเศรษฐกิจ สร้างรายได้จากการท่องเที่ยว ซึ่งในที่ประชุมได้ตั้งเป้าเปิดประตูรับนักท่องเที่ยว ด้วยการอำนวยความสะดวก ปราบปรามการเอาเปรียบนักท่องเที่ยว พร้อมยกระดับในการรักษาความปลอดภัย สร้างความมั่นใจ และความประทับใจให้นักท่องเที่ยว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มีนโยบายในการมุ่งจัดระเบียบสังคมให้มีความสงบเรียบร้อย เพื่อบำบัดทุกข์ บำรุงสุข ทำให้พี่น้องประชาชนมีความอุดมสมบูรณ์พูนสุข ด้วยแนวทาง “ทันโลก ทันสมัย ทันท่วงที” ซึ่งนายสุทธิพงษ์ จุลเจริญ ปลัดกระทรวงมหาดไทย ได้เน้นย้ำให้ทุกจังหวัดร่วมกันกำหนดกลไกการดำเนินงาน พร้อมจัดตั้งชุดปฏิบัติการเฉพาะกิจในระดับจังหวัดและระดับอำเภอ บูรณาการกำลังกับหน่วยงานที่เกี่ยวข้อง พร้อมติดตามการขับเคลื่อนนโยบาย และแนวทางดังกล่าว เพื่อให้เกิดขึ้นอย่างเป็นรูปธรรม
“สำหรับแนวทางการขับเคลื่อนของจังหวัดภูเก็ต ในขณะนี้ได้มีการบูรณาการการทำงานของทุกภาคส่วน ทั้งหน่วยงานความมั่งคง ทหาร ตำรวจ ฝ่ายปกครอง และหน่วยงานอื่น ๆ รวมถึงภาคเอกชน ร่วมกันขับเคลื่อนด้านความปลอดภัยทางถนน ความปลอดภัยทางทะเลและชายฝั่ง ด้วยการให้ความช่วยเหลือนักท่องเที่ยวทั้งความปลอดภัยด้านชีวิตและทรัพย์สิน โดยมีหน่วยงานด้านการท่องเที่ยวในจังหวัดภูเก็ต ได้แก่ ศูนย์ช่วยเหลือ นักท่องเที่ยวจังหวัดภูเก็ต (Tourist Assistance Center, Phuket (TAC Phuket)) และ ตำรวจท่องเที่ยว (Tourist Police) ให้บริการช่วยเหลือ ดูแลอำนวยความสะดวกแก่นักท่องเที่ยว โดยมีมาตรการในการดูแลรักษาความปลอดภัยสำหรับชาวต่างชาติในจังหวัดภูเก็ต ตามแนวทางการดำเนินการตามนโยบายของรัฐบาล ด้วยการบูรณาการปฏิบัติกับทุกภาคส่วน กำหนดแนวทางการขับเคลื่อน 4 ส่วนหลัก ประกอบด้วย 1) Crime Mapping เป็นการบูรณาการร่วมกับตำรวจตรวจคนเข้าเมือง ในการบริหารข้อมูลบุคคล สถานที่ ที่มีแนวโน้มหรืออาจมีส่วนเกี่ยวข้องกับผลประโยชน์ผิดกฎหมายหรืออาชญากรรมประเภทต่าง ๆ ของชาวต่างชาติ 2) Immigration Control เป็นการบูรณาการร่วมกับตำรวจตรวจคนเข้าเมือง ในการประสานข้อมูลชาวต่างชาติที่ขออยู่ต่อระยะยาวพร้อมพิกัดถิ่นที่อยู่ เพื่อบูรณาการตรวจสอบ สอดส่อง พฤติกรรมต้องสงสัย และตรวจสอบว่ามีการปฏิบัติตามที่ได้ขออนุญาตไว้หรือไม่ เพื่อเป็นการเฝ้าระวังและป้องปรามไม่ให้ก่อเหตุร้ายใด ๆ ในพื้นที่ 3) Tourist Mapping เป็นการสำรวจข้อมูลแหล่งท่องเที่ยว ที่นักท่องเที่ยวนิยมเดินทางไปท่องเที่ยว เพื่อวางแผน และบูรณาการการปฏิบัติในการรักษาความปลอดภัย ร่วมกันออกตรวจโดยมีตำรวจท่องเที่ยว ตำรวจตรวจคนเข้าเมือง ตำรวจน้ำ ส่วนราชการ และอาสาสมัคร ร่วมบูรณาการปฏิบัติ และ 4) Accidental Mapping เป็นการรวบรวมสถิติข้อมูลเกี่ยวกับอุบัติเหตุทางถนน และอุบัติภัยหรือสาธารณภัยทางน้ำและทางอากาศ เพื่อนำมาวิเคราะห์พื้นที่เสี่ยงภัยและกำหนดมาตรการดูแล หรือรับมือต่อสถานการณ์ด้านต่าง ๆ ที่อาจจะเกิดขึ้น โดยบูรณาการร่วมกับภาคส่วนต่าง ๆ” นายโสภณฯ กล่าวในช่วงต้น
นายโสภณ สุวรรณรัตน์ ผู้ว่าราชการจังหวัดภูเก็ต กล่าวต่ออีกว่า ทั้งนี้ จังหวัดภูเก็ตได้มีการจัดตั้งศูนย์ปฏิบัติการสั่งการและควบคุมการป้องกันปราบปรามอาชญากรรม (Command and Control Operation Center (CCOC)) ณ อาคารศูนย์รับแจ้งเหตุฉุกเฉิน 191 กองกำกับการสืบสวนตำรวจภูธรจังหวัดภูเก็ต เป็นศูนย์ประสานงานและสั่งการในด้านการดูแลความปลอดภัยนักท่องเที่ยวโดยมีการบูรณาการร่วมกับหน่วยงานภาครัฐและภาคเอกชน อีกทั้งจังหวัดภูเก็ตยังมีการจัดทำข้อมูลพื้นฐานด้านการท่องเที่ยวทั้งภาครัฐภาคเอกชน สถานที่ท่องเที่ยว โรงแรม ที่พัก ผู้ประกอบการขนส่ง ท่ารถ ท่าเรือ วิเคราะห์สถานการณ์เพื่อกำหนดแผนการตรวจ และการปฏิบัติที่มีประสิทธิภาพ พร้อมยกระดับการป้องกันเหตุ เพิ่มมาตรการเฝ้าระวัง การออกตรวจแบบเหลื่อมเวลา เพื่อทำ “กำลังพลน้อย ให้เป็นกำลังพลมาก" สามารถจัดกำลังเจ้าหน้าที่ออกตรวจตราได้ตลอด 24 ชั่วโมง
“สำหรับการป้องกันและปราบปรามอาชญากรรม ได้บูรณาการกำลังของฝ่ายปกครอง ทหารเรือ และตำรวจ ร่วมระดมกวาดล้างอาชญากรรม การกระทำความผิดกฎหมายจราจร การขนส่ง และไม่ให้มีการเอารัดเอาเปรียบนักท่องเที่ยว โดยมีการปล่อยแถวชุดปฏิบัติการของทุกหน่วยร่วมกัน เพื่อแสดงออกถึงความพร้อมของกำลังพล ยานพาหนะ ยุทโธปกรณ์ ซึ่งกำหนดเป็นแผนปฏิบัติอย่างน้อยเดือนละ 2 ครั้ง มีการจัดระเบียบรถจักรยานยนต์ให้เช่า มีการประชุมผู้ประกอบการรถเช่าในพื้นที่ เพื่อทำความเข้าใจและวางมาตรการรักษาความปลอดภัยให้แก่นักท่องเที่ยว ประชาสัมพันธ์กับผู้ประกอบการรถเช่า จัดทำเอกสารเกี่ยวกับข้อกฎหมายและคำแนะนำกับนักท่องเที่ยว เพื่อให้เกิดความตระหนักเรื่อง ความปลอดภัยทางถนน” นายโสภณฯ กล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวทิ้งท้ายว่า ตนได้มีสารผู้ว่าราชการจังหวัดภูเก็ต แนะนำตัว และแสดงความพร้อมในการต้อนรับนักท่องเที่ยวและชาวต่างชาติในจังหวัดภูเก็ต โดยให้ข้อมูลรายชื่อหน่วยงานติดต่อบริการ ช่วยเหลือนักท่องเที่ยวจังหวัดภูเก็ต (The list of Agencies for Tourist Assistance Services in Phuket) ไปยังกงสุลและกงสุลกิตติมศักดิ์ประเทศต่าง ๆ ประจำจังหวัดภูเก็ต เพื่อแปลเป็นภาษาประจำชาติ และประชาสัมพันธ์ให้ทราบโดยทั่วกัน ซึ่งจังหวัดภูเก็ตยินดีต้อนรับนักท่องเที่ยวทุกท่าน พร้อมให้ความร่วมมือและประสานงานกันอย่างใกล้ชิดกับคณะกงสุลและกงสุลกิตติมศักดิ์ประเทศต่าง ๆ ประจำจังหวัดภูเก็ต ซึ่งในขณะนี้ได้กำหนดให้มีการประชุมกงสุลและกงสุลกิตติมศักดิ์ประเทศต่าง ๆ ประจำจังหวัดภูเก็ต ทุก 2 เดือน เพื่อการเสริมสร้างความสัมพันธ์อันดีระหว่างกัน ปรึกษาหารือ แลกเปลี่ยนข้อมูล ในประเด็นต่าง ๆ ที่เป็นประโยชน์ร่วมกันทั้งสองฝ่าย รวมถึงการสอนภาษาอังกฤษจากครูอาสาสมัครชาวต่างชาติ เพื่อนำไปสู่การขับเคลื่อนการพัฒนาจังหวัดภูเก็ตอย่างยั่งยืน

ที่มา : https://www.thaigov.go.th/news/contents/details/75018