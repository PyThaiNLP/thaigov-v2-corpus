รัฐบาลไทย-ข่าวทำเนียบรัฐบาล-“หมอชลน่าน” ลุยต้านมะเร็งภาคเหนือ หนุนผู้หญิงไทยรอบรู้ เข้าถึงบริการ ลดการป่วยและเสียชีวิตจากมะเร็ง


วันเสาร์ที่ 28 ตุลาคม 2566
“หมอชลน่าน” ลุยต้านมะเร็งภาคเหนือ หนุนผู้หญิงไทยรอบรู้ เข้าถึงบริการ ลดการป่วยและเสียชีวิตจากมะเร็ง
รัฐมนตรีว่าการกระทรวงสาธารณสุข เปิดโครงการรณรงค์และป้องกันโรคมะเร็งในสตรี ณ จังหวัดน่าน เผย หญิงไทยภาคเหนือตอนบนป่วยมะเร็งเต้านมและมะเร็งปากมดลูก ปีละ 2,000 ราย หรือวันละ 6 ราย
รัฐมนตรีว่าการกระทรวงสาธารณสุข เปิดโครงการรณรงค์และป้องกันโรคมะเร็งในสตรี ณ จังหวัดน่าน เผย หญิงไทยภาคเหนือตอนบนป่วยมะเร็งเต้านมและมะเร็งปากมดลูก ปีละ 2,000 ราย หรือวันละ 6 ราย เดินหน้าบูรณาการความร่วมมือเครือข่ายในเขตสุขภาพ สร้างความรอบรู้ให้ประชาชน ส่งเสริมการเข้าถึงบริการตรวจคัดกรอง วินิจฉัยและรักษารวดเร็ว ภายใต้แนวคิด “รู้เท่าทัน ป้องกันได้ ตรวจพบรักษาไว ปลอดภัยจากมะเร็ง”
วันนี้ (28 ตุลาคม 2566) ที่เทศบาลตำบลเวียงสา อำเภอเวียงสา จังหวัดน่าน นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เปิดโครงการรณรงค์และป้องกันโรคมะเร็งในสตรี ณ จังหวัดน่าน โดยมีแพทย์หญิงนวลสกุล บำรุงพงษ์ คณะที่ปรึกษารัฐมนตรีว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข แพทย์หญิงอัมพร เบญจพลพิทักษ์ รักษาราชการแทนอธิบดีกรมการแพทย์ คณะผู้บริหาร หัวหน้าส่วนราชการและประชาชนในพื้นที่ เข้าร่วมงาน
นายแพทย์ชลน่าน กล่าวว่า โรคมะเร็งเป็นหนึ่งในปัญหาสาธารณสุขที่สำคัญ และเป็นสาเหตุการเสียชีวิตอันดับหนึ่งของคนไทยมาอย่างต่อเนื่อง โดยในผู้หญิงไทยพบมะเร็งเต้านมและมะเร็งปากมดลูกสูงเป็นลำดับต้นๆ และมะเร็งเต้านมยังเป็นสาเหตุการเสียชีวิตสูงสุดของมะเร็งที่พบในหญิงไทย ส่วนในเขตสุขภาพที่ 1 พื้นที่ภาคเหนือตอนบน (เชียงใหม่ แม่ฮ่องสอน ลำปาง ลำพูน เชียงราย น่าน พะเยา แพร่) พบมะเร็งเต้านมสูงเป็นอันดับ 1 และมะเร็งปากมดลูก เป็นอันดับที่ 4 โดยมีผู้ป่วยมะเร็งเต้านมและมะเร็งปากมดลูกรายใหม่เฉลี่ยปีละ 2,000 ราย หรือวันละ 6 ราย เฉพาะจังหวัดน่าน พบอัตราการเกิดมะเร็งเต้านม 35 ต่อแสนประชากร และมะเร็งปากมดลูก 13.8 ต่อแสนประชากร
นายแพทย์ชลน่าน กล่าวต่อว่า กระทรวงสาธารณสุขจึงมุ่งแก้ปัญหามะเร็งอย่างเป็นระบบ ตามแผนยุทธศาสตร์การป้องกันและควบคุมโรคมะเร็งระดับชาติ และกำหนดให้ “มะเร็งครบวงจร” เป็นหนึ่งในนโยบายการดำเนินงานของกระทรวงสาธารณสุข ที่ครอบคลุมทั้งการส่งเสริม ป้องกัน คัดกรอง วินิจฉัย และรักษา รวมทั้งการจัดตั้งกองทุนมะเร็ง จัดตั้งทีมเชิงรุก Cancer Warrior จัดระบบบริการตามแนวทาง Cancer Anywhere ตลอดจนบูรณาการความร่วมมือระหว่างเครือข่ายในเขตสุขภาพ เพื่อให้ประชาชนมีความรอบรู้และมีพฤติกรรมการป้องกันมะเร็งที่ถูกต้อง เข้าถึงบริการตรวจวินิจฉัยและรักษารวดเร็ว เสมอภาคตามสิทธิขั้นพื้นฐาน และผู้ป่วยมะเร็งระยะท้ายได้รับการดูแล มีคุณภาพชีวิตที่ดี
ด้าน นายแพทย์โอภาส กล่าวว่า เดือนตุลาคมของทุกปี เป็นเดือนแห่งการรณรงค์และป้องกันโรคมะเร็งเต้านม กรมการแพทย์ โดยสถาบันมะเร็งแห่งชาติ โรงพยาบาลมะเร็งลำปาง จึงร่วมกับ สำนักงานสาธารณสุขจังหวัดน่านจัดโครงการรณรงค์และป้องกันโรคมะเร็งในสตรี ณ จังหวัดน่าน ขึ้น เพื่อส่งเสริมความรู้ความเข้าใจเกี่ยวกับโรคมะเร็งเต้านม การตรวจคัดกรองมะเร็งเต้านม รวมถึงมะเร็งปากมดลูกและมะเร็งอื่นๆ ในประชาชนทั่วไปและสตรี โดยมีกิจกรรมภายในงาน อาทิ การสอนสาธิตตรวจคัดกรองโรคมะเร็งเต้านมด้วยตนเองอย่างถูกต้อง การค้นหามะเร็งเต้านมด้วยเครื่องเอกซเรย์เต้านม (Mammogram) และการตรวจคัดกรองโรคมะเร็งปากมดลูกด้วยตนเอง (Self – HPV DNA Testing) รวมทั้งนิทรรศการเพื่อรณรงค์และป้องกันภัยจากโรคมะเร็งในสตรี ภายใต้สโลแกน Woman Power No! Cancer “สวย เริด เชิด สู้มะเร็ง” และ “รู้เท่าทัน ป้องกันได้ ตรวจพบรักษาไว ปลอดภัยจากมะเร็ง”
********************************************** 28 ตุลาคม 2566

ที่มา : https://www.thaigov.go.th/news/contents/details/73885