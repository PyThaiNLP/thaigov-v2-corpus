รัฐบาลไทย-ข่าวทำเนียบรัฐบาล-'นลินี ทวีสิน' คุยทูตกลุ่มเบเนลักซ์ หวังผลักดัน FTA ไทย-อียู ให้สำเร็จใน 2 ปี 


วันเสาร์ที่ 28 ตุลาคม 2566
28/10/2566
พิมพ์
'นลินี ทวีสิน' คุยทูตกลุ่มเบเนลักซ์ หวังผลักดัน FTA ไทย-อียู ให้สำเร็จใน 2 ปี
'นลินี ทวีสิน' คุยทูตกลุ่มเบเนลักซ์ หวังผลักดัน FTA ไทย-อียู ให้สำเร็จใน 2 ปี
วันนี้ (27 ต.ค.66) นางนลินี ทวีสิน ผู้แทนการค้าไทย เปิดเผยว่า ตนได้พบหารือกับเอกอัครราชทูตกลุ่มประเทศเบเนลักซ์ประจำประเทศไทย ซึ่งประกอบด้วย นางซีบีย์ เดอ การ์ตีเย ดีฟว์ เอกอัครราชทูตราชอาณาจักรเบลเยียม นายแพทริก เฮมเมอร์ เอกอัครราชทูตราชรัฐลักเซมเบิร์ก และนายเร็มโก โยฮันเนิส ฟัน ไวน์คาร์เดิน เอกอัครราชทูตราชอาณาจักรเนเธอร์แลนด์ เพื่อแลกเปลี่ยนข้อมูลนโยบายและแนวทางยกระดับความร่วมมือในด้านต่าง ๆ ระหว่างประเทศไทยกับสหภาพยุโรปและกลุ่มประเทศเบเนลักซ์ภายหลังการจัดตั้งรัฐบาลใหม่ โดยเฉพาะเรื่องการจัดทำความตกลง FTA ไทย-สหภาพยุโรป ซึ่งเป็นคู่ค้าอันดับ 4 ของไทย รองจากจีน สหรัฐฯ และญี่ปุ่น (ไม่รวมอาเซียน) โดยการค้ารวมมีมูลค่า 41,038.10 ล้านดอลลาร์สหรัฐ หรือคิดเป็น 6.95% ของการค้าไทยในตลาดโลก
ผู้แทนการค้าไทยกล่าวว่า การเจรจาความตกลง FTA ไทย-สหภาพยุโรป หยุดชะงักมาตั้งแต่ปี 2557 และเมื่อเดือน มี.ค. 2566 ทั้งสองฝ่ายได้ร่วมกันประกาศเปิดการเจรจา FTA อย่างเป็นทางการ โดยวางแผนว่าจะจัดการประชุมปีละ 3 ครั้ง และตั้งเป้าเบื้องต้นเพื่อหาข้อสรุปการเจรจาภายใน 2 ปี โดยเริ่มเจรจารอบแรก ณ กรุงบรัสเซลล์ เมื่อวันที่ 18 - 22 ก.ย. 2566 และไทยมีกำหนดเป็นเจ้าภาพจัดการเจรจารอบต่อไปในเดือน ม.ค. 2567 โดยการเจรจารอบแรกเป็นไปด้วยดี และเราหวังว่าจะได้รับการสนับสนุนการเจรจา FTA เพื่อให้สามารถสรุปผลและบังคับใช้ได้โดยเร็ว ซึ่งจะเป็นประโยชน์ต่อการสร้างโอกาสทางการค้าและการลงทุนระหว่างไทยกับสหภาพยุโรป รวมถึงประเทศเบลเยี่ยม เนเธอร์แลนด์ และลักเซมเบิร์ก ด้วย
"ท่านนายกฯ เศรษฐา ทวีสิน เน้นย้ำว่ารัฐบาลมีแนวทางสร้างรายได้ โดยใช้การทูตเศรษฐกิจเชิงรุกเพื่อเปิดประตูการค้าสู่ตลาดใหม่ ๆ ซึ่งหนึ่งในนั้นคือ กลุ่มสหภาพยุโรป และยังมุ่งเน้นการพัฒนาเศรษฐกิจใหม่ เช่น การพัฒนาเศรษฐกิจดิจิทัล อุตสาหกรรมเทคโนโลยีขั้นสูง อุตสาหกรรมสีเขียว และสานต่อนโยบาย Carbon Neutrality เพื่อลดการปล่อยก๊าซคาร์บอนไดออกไซด์สู่ชั้นบรรยากาศ ซึ่งสอดคล้องกับนโยบาย EU Green Deal ของสหภาพยุโรป ที่ต้องการสร้างสังคมที่เป็นธรรมบนพื้นฐานเศรษฐกิจที่ทันสมัย และใช้ทรัพยากรอย่างมีประสิทธิภาพ โดยเขาตั้งเป้าลดปริมาณการปล่อยก๊าซเรือนกระจกลง 55% ภายในปี 2030 และลดลงเป็นศูนย์ภายในปี 2050 ส่วนไทยก็คาดหวังว่าจะมีการพูดคุยและร่วมมือเชิงลึกเกี่ยวกับมาตรการ Carbon Border Adjustment Mechanism (CBAM) หรือการรายงานข้อมูลการปล่อยก๊าซเรือนกระจกของสินค้าแต่ละชนิด เพื่อลดภาระของผู้ประกอบการไทยในการส่งสินค้าออกไปยังสหภาพยุโรปต่อไป" นางนลินี กล่าว

ที่มา : https://www.thaigov.go.th/news/contents/details/73861