รัฐบาลไทย-ข่าวทำเนียบรัฐบาล-รัฐมนตรีเกษตรฯ รับฟังปัญหากลุ่มเกษตรกรในพื้นที่จังหวัดสมุทรสาคร


วันเสาร์ที่ 28 ตุลาคม 2566
รัฐมนตรีเกษตรฯ รับฟังปัญหากลุ่มเกษตรกรในพื้นที่จังหวัดสมุทรสาคร
รัฐมนตรีเกษตรฯ รับฟังปัญหากลุ่มเกษตรกรในพื้นที่จังหวัดสมุทรสาคร พร้อมเดินหน้ามาตรการระยะสั้น-ระยาวอย่างเป็นรูปธรรม
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์เปิดเผยภายหลังลงพื้นที่ตรวจราชการในพื้นที่จังหวัดสมุทรสาคร เพื่อรับฟังสถานการณ์ด้านประมงและหารือแนวทางแก้ไขปัญหา โดยมีนายผล ดำธรรม ผู้ว่าราชการจังหวัดสมุทรสาคร นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นางลักขณา พงษ์พานิช เกษตรและสหกรณ์จังหวัดสมุทรสาคร รวมทั้งหัวหน้าส่วนราชการในพื้นที่ กลุ่มเกษตรกร ชาวประมง ผู้ประกอบการ และภาคเอกชนที่เกี่ยวข้องเข้าร่วม ณ บ่อปลากะพง นายเฉลิมพล เกิดปั้น หมู่ 5 ตำบลยกกระบัตร อำเภอบ้านแพ้ว จังหวัดสมุทรสาคร ว่า “กระทรวงเกษตรและสหกรณ์ ร่วมกับฝ่ายปกครอง ซึ่งนำโดยผู้ว่าราชการจังหวัดสมุทรสาคร ได้ร่วมรับฟังปัญหาของกลุ่มเกษตรกรในพื้นที่หลายกลุ่มด้วยกัน โดยเรื่องเร่งด่วนที่สามารถสั่งการได้ทันที ได้มอบหมายหน่วยงานที่เกี่ยวข้องดำเนินการ อาทิ 1) มอบหมายกรมวิชาการเกษตรเร่งรัดการออกใบรับรองสุขอนามัยพืช (Phyto Certificate) สำหรับกล้วยไม้ที่จำหน่ายในท่าอากาศยานนานาชาติในประเทศไทย เนื่องจากนักท่องเที่ยวจะสามารถซื้อกล้วยไม้ไทย และถือเข้าประเทศปลายทาง โดยมีใบรับรองสุขอนามัยแนบ 2) มอบหมายกรมประมงดำเนินการแก้ปัญหาราคาปลากะพงขาวตกต่ำ ซึ่งเป็นผลมาจากการนำเข้าปลากะพงขาวจำนวนมากจากต่างประเทศ ส่งผลกระทบต่อกลไกราคาในประเทศ รวมทั้งขอให้มีการตรวจวิเคราะห์สารตกค้างอย่างเข้มงวดก่อนการอนุญาตนำเข้า รวมถึงการหามาตรการปราบปรามปลาหมอสีคางดำ ที่ทำลายระบบนิเวศ 3) การแก้ไขปัญหาต้นทุนการผลิตสูง จากสาเหตุปุ๋ยแพง ราคาอาหารปลาสูง และค่าแรงงานสูง และ 4) กลุ่มเกษตรกรนาเกลือซึ่งเป็นอาชีพเก่าแก่ของจังหวัดสมุทรสาคร ภายใต้การกำกับดูแลของคณะกรรมการพัฒนาเกลือทะเลไทย โดยจะมีการปรับปรุงคำสั่งแต่งตั้งใหม่ ซึ่ง รมว.กษ. จะเป็นประธานกรรมการในชุดนี้ ทั้งนี้ ได้เตรียมให้จัดประชุมนัดแรกในวันพฤหัสบดีที่ 2 พฤศจิกายนนี้ มีประเด็นการหารือที่สำคัญหลายเรื่อง เช่น การสนับสนุนการแปรรูปสู่ภาคอุตสาหกรรม การสนับสนุนด้านเทคโนโลยี เป็นต้น” ร้อยเอก ธรรมนัส กล่าว

ที่มา : https://www.thaigov.go.th/news/contents/details/73876