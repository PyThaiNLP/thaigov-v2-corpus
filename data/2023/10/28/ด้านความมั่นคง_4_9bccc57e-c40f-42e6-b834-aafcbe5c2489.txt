รัฐบาลไทย-ข่าวทำเนียบรัฐบาล-นายอำเภอแม่ใจ รวมพลัง “บวร” ขับเคลื่อน “โครงการวัด ประชา รัฐ สร้างสุข” สู่การพัฒนาที่ยั่งยืน เน้นย้ำ มุ่งมั่นปลูกฝังจิตอาสาให้กับเยาวชนคนรุ่นใหม่ เสริมสร้างความสามัคคี 


วันเสาร์ที่ 28 ตุลาคม 2566
28/10/2566
พิมพ์
นายอำเภอแม่ใจ รวมพลัง “บวร” ขับเคลื่อน “โครงการวัด ประชา รัฐ สร้างสุข” สู่การพัฒนาที่ยั่งยืน เน้นย้ำ มุ่งมั่นปลูกฝังจิตอาสาให้กับเยาวชนคนรุ่นใหม่ เสริมสร้างความสามัคคี
นายอำเภอแม่ใจ รวมพลัง “บวร” ขับเคลื่อน “โครงการวัด ประชา รัฐ สร้างสุข” สู่การพัฒนาที่ยั่งยืน เน้นย้ำ มุ่งมั่นปลูกฝังจิตอาสาให้กับเยาวชนคนรุ่นใหม่ เสริมสร้างความสามัคคี การมีส่วนร่วมของครอบครัวและชุมชน เพื่อความสุขของประชาชนในทุกพื้นที่อย่างยั่งยืน
เมื่อวันที่ 26 ต.ค. 66 ที่ตำบลเจริญราษฎร์ อำเภอแม่ใจ จังหวัดพะเยา นายพีรัช จันธิมา นายอำเภอแม่ใจ เปิดเผยว่า อำเภอแม่ใจได้จัดกิจกรรม “Big Cleaning Day พัฒนาวัดพระธาตุมุงเมือง” ตามโครงการ “แม่ใจสร้างสุขทุกวัด ประชา รัฐ ยั่งยืน” ขับเคลื่อนตามนโยบายของมหาเถรสมาคมและกระทรวงมหาดไทย ในการดำเนินงาน “โครงการวัด ประชา รัฐ สร้างสุข” เพื่อการพัฒนาทุกพื้นที่อย่างยั่งยืน โดยมีกิจกรรมจิตอาสาพัฒนาร่วมกันทำความสะอาดวัด ห้องน้ำวัด ตลอดจนปรับภูมิทัศน์ ตัดหญ้า และวัชพืช บริเวณโดยรอบวัดและถนนทางเข้าหมู่บ้านให้มีความสะอาด สวยงาม และเป็นระเบียบเรียบร้อย พร้อมทั้งได้มีการประชุมหารือแนวทางการดำเนินงานตามแผนพัฒนาวัด โดยได้รับเมตตาจากพระครูพิศาลสุนทรกิจ เจ้าอาวาสวัดพระธาตุมุงเมือง และคณะสงฆ์วัดพระธาตุมุงเมือง ร่วมประชุม โดยมีเจ้าหน้าที่ที่ทำการปกครองอำเภอแม่ใจ ปลัดอำเภอ ผู้บริหาร และเจ้าหน้าที่เทศบาลตำบลเจริญราษฎร์ คณะครูและนักเรียนศูนย์พัฒนาเด็กเล็กตำบลเจริญราษฎร์ ทีมผู้นำนักขับเคลื่อน MOI SMART Agent for CAST กระทรวงมหาดไทย กำนัน ผู้ใหญ่บ้าน กรรมการหมู่บ้าน คณะศรัทธาวัด และประชาชนจิตอาสา รวมจำนวน 100 คน ร่วมกิจกรรม
นายพีรัช จันธิมา นายอำเภอแม่ใจ กล่าวว่า อำเภอแม่ใจได้นำแนวทางตามบันทึกข้อตกลงความร่วมมือขับเคลื่อน “โครงการ วัด ประชา รัฐ สร้างสุข” ซึ่งกระทรวงมหาดไทยได้ร่วมลงนามบันทึกข้อตกลงกับเจ้าประคุณสมเด็จพระมหาวีรวงศ์ กรรมการมหาเถรสมาคม ประธานกรรมการฝ่ายสาธารณูปการของมหาเถรสมาคม มุ่งพัฒนาวัดและชุมชนเป็นศูนย์การเรียนรู้ การพัฒนาจิตใจ สู่การจัดการสิ่งแวดล้อมของวัดและชุมชนอย่างยั่งยืน ร่วมกันบูรณะรักษาสถานที่ของวัดเป็นพื้นที่สัปปายะ ด้วยหลักพุทธธรรม วิถี “5ส” บนฐานทุกภาคส่วนมีส่วนร่วม ซึ่งอำเภอแม่ใจได้ดำเนินโครงการ “แม่ใจสร้างสุขทุกวัด ประชารัฐ ยั่งยืน” โดยกำหนดเป้าหมายดำเนินการทั้ง 31 วัด ในพื้นที่อำเภอแม่ใจ ซึ่งได้ลงนามความร่วมมือ (MOU) เมื่อวันที่ 2 ตุลาคม 2566 ร่วมกับคณะสงฆ์อำเภอแม่ใจ ส่วนราชการ หน่วยงาน สถานศึกษา องค์กรปกครองส่วนท้องถิ่นทุกแห่ง กำนัน ผู้ใหญ่บ้าน ภาคีเครือข่ายทุกภาคส่วน โดยร่วมกันประกาศเจตนารมณ์ขับเคลื่อนการดำเนินงาน ยึดหลัก “บวร” คือ “บ้าน วัด ราชการ” และโรงเรียน โดยได้มอบหมายส่วนราชการในอำเภอแม่ใจ รวมถึงหน่วยงานรัฐวิสาหกิจ สถานศึกษา ให้เป็นเจ้าภาพร่วมในการรับผิดชอบวัดในพื้นที่ทั้ง 31 แห่ง ประกอบกับสนับสนุนให้องค์กรปกครองส่วนท้องถิ่นกำหนดแผนปฏิบัติการฯ เพื่อจัดกิจกรรมร่วมกันพัฒนาวัด “Big Cleaning Day” อย่างน้อยเดือนละ 1 ครั้ง โดยที่ผ่านมาองค์กรภาคีเครือข่ายได้ร่วมกันพัฒนาวัด ตามแนวทาง 3-5-7-9 คือ “3 พันธกิจ” “5 ส.” “7 ขั้นตอน” และ “9 พื้นที่” เพื่อให้ทุกภาคส่วนได้มีส่วนร่วมในการทำสิ่งที่ดี (Change for Good) ร่วมกันดูแลรักษาสิ่งแวดล้อมที่เอื้อต่อสุขภาพ รวมถึงสนับสนุนกิจกรรมทางศาสนา อันจะก่อให้เกิดการมีส่วนร่วมของคนในชุมชน เสริมสร้างความรักความสามัคคีให้เกิดขึ้นในชุมชนหมู่บ้าน ซึ่งในเดือนนี้ได้มีการจัดกิจกรรมขึ้นที่วัดพระธาตุมุงเมือง ตำบลเจริญราษฎร์ อำเภอแม่ใจ จังหวัดพะเยา
“การจัดกิจกรรม “Big Cleaning Day พัฒนาวัดพระธาตุมุงเมือง” ในครั้งนี้ มีส่วนราชการ ผู้นำชุมชน ประชาชนจิตอาสา และคณะครูนักเรียนศูนย์พัฒนาเด็กเล็กตำบลเจริญราษฎร์ เข้าร่วมกิจกรรม โดยกิจกรรมในวันนี้ คือ กวาดขยะ เก็บกวาดเศษใบไม้ ทำความสะอาดล้างห้องน้ำวัด เก็บและคัดแยกขยะ บริเวณลานวัด เพื่อแสดงออกถึงจิตใจที่มุ่งมั่นในการทำความดี มีความตั้งใจที่จะช่วยกันพัฒนาวัดอันเป็นสถานที่สำคัญที่ยึดเหนี่ยวจิตใจของประชาชนคนไทยให้มีความสะอาดสวยงาม เป็นแหล่งรวมจิตใจและแหล่งเรียนรู้ทางประวัติศาสตร์ให้แก่ประชาชนคนทั่วไป ซึ่งเป้าหมายสำคัญของการจัดกิจกรรมในครั้งนี้ คือ การเชิญชวนเด็ก เยาวชน และนักเรียน มาทำกิจกรรมร่วมกับผู้นำชุมชนหมู่บ้าน เสริมสร้างกระบวนการการเรียนรู้เรื่องการเป็นผู้มีจิตอาสา ตามแนวทาง “ผู้นำต้องทำก่อน” ที่เป็นแบบอย่างที่ดีมีจิตสาธารณะ ปลูกฝังค่านิยมเพื่อเป็นเยาวชนที่ดี ต่อยอดสู่การเป็นคนรุ่นใหม่ที่มีความภาคภูมิใจพร้อมเติบโตเป็นอนาคตของชาติต่อไปในอนาคต” นายพีรัช จันธิมา นายอำเภอแม่ใจ กล่าว
นายพีรัช จันธิมา นายอำเภอแม่ใจ กล่าวเพิ่มเติมว่า ขอขอบพระคุณพระครูพิศาลสุนทรกิจ เจ้าอาวาสวัดพระธาตุมุงเมือง ที่ให้ความเมตตาร่วมกันตรวจประเมินพื้นที่ของวัดพระธาตุมุงเมือง โดยอำเภอแม่ใจ เทศบาลตำบลเจริญราษฎร์ และคณะสงฆ์วัดพระธาตุมุงเมือง ได้ร่วมกันหารือแนวทางการพัฒนาวัด เพื่อแก้ไขจุดอ่อน เสริมจุดแข็ง โดยยึดหลัก “บวร” บ้าน วัด โรงเรียนหรือราชการ ขับเคลื่อน “โครงการวัด ประชา รัฐ สร้างสุข” เพื่อการพัฒนาทุกพื้นที่อย่างยั่งยืน ซึ่งทุกฝ่ายจะเข้ามาช่วยกันพัฒนาพื้นที่บริเวณวัดพระธาตุมุงเมืองให้ดียิ่งขึ้นต่อไปในอนาคต เพื่อเป็นสัปปายะสถานและต่อยอดเป็นศูนย์การเรียนรู้ โดยมีการดำเนินการ อาทิ การจัดทำป้ายบอกสถานที่ การจัดการจราจรภายในวัด การจัดทำเสวียนทำปุ๋ยหมักจากเศษใบไม้ การรณรงค์ลดการเผาขยะและคัดแยกขยะอย่างถูกวิธี การใช้พื้นที่วัดในการสร้างความมั่นคงทางอาหารเพิ่มเติม เป็นต้น เพื่อพัฒนาคุณภาพชีวิตประชาชนตำบลเจริญราษฎร์ อำเภอแม่ใจ ให้ดีขึ้น และได้มีโอกาสทำสิ่งดีร่วมกัน นำไปสู่การเป็นหมู่บ้านยั่งยืน (Sustainable Village) ในทุกมิติ ส่งผลให้ทุกชุมชนหมู่บ้านมีความสุขอย่างยั่งยืน

ที่มา : https://www.thaigov.go.th/news/contents/details/73869