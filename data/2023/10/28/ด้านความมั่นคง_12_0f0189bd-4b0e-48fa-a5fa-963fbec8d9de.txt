รัฐบาลไทย-ข่าวทำเนียบรัฐบาล-ผู้ว่าฯ สงขลา เผยชุดปฏิบัติการพิเศษฝ่ายปกครองจังหวัดสงขลา นำกำลังบุกจับ 2 สถานบริการไม่มีใบอนุญาต สนองนโยบาย มท.1 และปลัด มท. ย้ำเตือน หากมีเบาะแสแจ้งที่ฝ่ายปกครอง หรือสายด่วน 1567


วันเสาร์ที่ 28 ตุลาคม 2566
28/10/2566
พิมพ์
ผู้ว่าฯ สงขลา เผยชุดปฏิบัติการพิเศษฝ่ายปกครองจังหวัดสงขลา นำกำลังบุกจับ 2 สถานบริการไม่มีใบอนุญาต สนองนโยบาย มท.1 และปลัด มท. ย้ำเตือน หากมีเบาะแสแจ้งที่ฝ่ายปกครอง หรือสายด่วน 1567
ผู้ว่าฯ สงขลา เผยชุดปฏิบัติการพิเศษฝ่ายปกครองจังหวัดสงขลา นำกำลังบุกจับ 2 สถานบริการไม่มีใบอนุญาต สนองนโยบาย มท.1 และปลัดกระทรวงมหาดไทย ย้ำเตือน พี่น้องประชาชนหากมีเบาะแสการฝ่าฝืนกฎหมาย สามารถแจ้งมาที่ฝ่ายปกครอง หรือศูนย์ดำรงธรรมกระทรวงมหาดไทย 24 ชม.
วันนี้ (28 ต.ค. 66) นายสมนึก พรหมเขียว ผู้ว่าราชการจังหวัดสงขลา เปิดเผยว่า สืบเนื่องจาก ฝ่ายปกครองจังหวัดสงขลาได้รับแจ้งจากประชาชนพลเมืองดีในพื้นที่ว่า มีสถานบันเทิงย่านถนนธรรมนูญวิถี ตำบลหาดใหญ่ อำเภอหาดใหญ่ จังหวัดสงขลา เปิดบริการโดยไม่มีใบอนุญาต อีกทั้งยังมีการเปิดเพลงส่งเสียงดังก่อความเดือดร้อนน่ารำคาญ ซ้ำยังเป็นสถานบริการที่ตั้งอยู่ใกล้กับสถานศึกษาที่ไม่ได้อยู่ในเขตโซนนิ่ง ทางชุดปฎิบัติการพิเศษกรมการปกครองจังหวัดสงขลา พร้อมด้วยเจ้าหน้าที่ฝ่ายปกครองอำเภอหาดใหญ่ สนธิกำลังเจ้าหน้าที่ตำรวจสถานีตำรวจภูธรคอหงส์ ลงพื้นที่ออกตรวจในบริเวณดังกล่าว พบ 2 สถานบริการไม่มีใบอนุญาต
"โดยเมื่อเวลา 01.30 น. ของวันนี้ ตนได้สั่งการให้ ชุดปฏิบัติการพิเศษกรมการปกครองจังหวัดสงขลา นำโดย นายเศวต เพชรนุ้ย ปลัดจังหวัดสงขลา นายเอกรัฐ ชูหวาน ป้องกันจังหวัดสงขลา พร้อมด้วยกำลังกองร้อยอาสารักษาดินแดน เจ้าหน้าที่ฝ่ายปกครองอำเภอหาดใหญ่ ปลัดอำเภอหัวหน้าฝ่ายความมั่นคงอำเภอหาดใหญ่ และเจ้าหน้าที่ตำรวจ เข้าตรวจสอบภายในร้าน Zound ถนนธรรมนูญวิถี ตำบลหาดใหญ่ อำเภอหาดใหญ่ จังหวัดสงขลา ภายในมีนักท่องเที่ยว เจ้าหน้าที่จึงได้แสดงตนเข้าตรวจสอบ พบว่าไม่มีใบอนุญาตสถานบริการ มีเพียงแค่ใบอนุญาตขายสุราเท่านั้น จึงได้เข้าจับกุมผู้จัดการร้าน วัย 35 ปี พร้อมแจ้งข้อกล่าวหาตั้งสถานบริการโดยมิได้รับอนุญาต ตาม พ.ร.บ สถานบริการ พ.ศ. 2509 และได้ตรวจยึดบิลเงินสด รายการอาหาร พร้อมควบคุมตัวไปที่ที่ว่าการอำเภอหาดใหญ่ เพื่อนำส่งพนักงานสอบสวนดำเนินคดีต่อไป จากนั้นในบริเวณใกล้เคียงกัน เจ้าหน้าที่ได้เข้าตรวจค้นสถานประกอบการชื่อร้าน "บริษัท แกสโซลีน จำกัด" พบ ไม่มีใบอนุญาตสถานประกอบการและใบอนุญาตขายสุรา จึงเข้าจับกุมผู้จัดการร้าน อายุ 38 ปี พร้อมแจ้งข้อกล่าวหา "ตั้งสถานบริการ โดยมิได้รับอนุญาต ตาม พรบ. สถานบริการ พ.ศ. 2509 และขายเครื่องดื่มแอลกอฮอล์ นอกเวลาตามกฎหมายกำหนด" พร้อมควบคุมตัวไปที่ที่ว่าการอำเภอหาดใหญ่ เพื่อนำส่งพนักงานสอบสวนดำเนินคดีต่อไป" นายสมนึก พรหมเขียว ผู้ว่าราชการจังหวัดสงขลา กล่าวในช่วงต้น
นายสมนึก พรหมเขียว ผู้ว่าราชการจังหวัดสงขลา กล่าวต่ออีกว่า การปฏิบัติการในวันนี้เป็นไปตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการจัดระเบียบสังคม การปฏิบัติตามกฎหมาย การปราบปรามผู้มีอิทธิพล และการป้องกันการสร้างความเดือดร้อนให้กับพี่น้องประชาชน เพื่อสร้างสังคมให้สงบสุข บ้านเมืองมีความเป็นระเบียบเรียบร้อย ปลอดอบายมุข ปลอดยาเสพติด ประชาชนมีความมั่นคงปลอดภัยในชีวิตและทรัพย์สิน รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย ที่ได้กำชับให้ทุกจังหวัด ดำเนินการตามนโยบายของรัฐมนตรีว่าการกระทรวงมหาดไทยในการจัดระเบียบสังคมเพื่อเสริมสร้างความผาสุกในสังคมไทย พี่น้องประชาชนสามารถดำเนินชีวิตได้อย่างเป็นปกติสุข
"ขอเน้นย้ำไปยังเจ้าหน้าที่ฝ่ายปกครอง ให้หมั่นลงพื้นที่ตรวจตราสถานบริการอย่างสม่ำเสมอ เพื่อย้ำเตือนให้ผู้ประกอบการได้ปฏิบัติตามกฎหมายอย่างเคร่งครัด ทั้งการเปิดปิดสถานบริการตามเวลา การตรวจตราการพกพาอาวุธปืน การป้องกันและปราบปรามยาเสพติด การจำหน่ายสุราสิ่งผิดกฎหมาย เพื่อรักษาความสงบเรียบร้อยให้กับสังคม และหากทราบเบาะแสหรือพบเห็นเหตุอันจะนำไปสู่การฝ่าฝืนกฎหมาย เจ้าหน้าที่ทุกส่วนจะต้องเข้าดำเนินการโดยทันที ทั้งนี้ ต้องขอขอบคุณประชาชนพลเมืองดีที่ได้แจ้งเบาะแสมายังฝ่ายปกครอง ซึ่งทำให้เกิดการบุกจับกุมในครั้งนี้ เกิดประโยชน์ต่อสังคมและชุมชนของท่าน จึงขอฝากประชาสัมพันธ์ไปยังพี่น้องประชาชน หากมีเบาะแสการกระทำผิดกฎหมายหรือได้รับความเดือดร้อนทุกเรื่อง สามารถแจ้งมายังผู้ใหญ่บ้าน กำนัน ปลัดอำเภอ นายอำเภอในพื้นที่ หรือศูนย์ดำรงธรรม กระทรวงมหาดไทย สายด่วน 1567 ตลอด 24 ชั่วโมง" นายสมนึก พรหมเขียว ผู้ว่าราชการจังหวัดสงขลา กล่าวเพิ่มเติม

ที่มา : https://www.thaigov.go.th/news/contents/details/73882