รัฐบาลไทย-ข่าวทำเนียบรัฐบาล-ดีอี เตือนข่าวปลอมเพจ ธ.ออมสิน เปิดลงทะเบียนกู้เงิน ไม่ใช้สลิปเงินเดือน ระบาดหนัก เตือนอย่าหลงเชื่อ!


วันเสาร์ที่ 28 ตุลาคม 2566
ดีอี เตือนข่าวปลอมเพจ ธ.ออมสิน เปิดลงทะเบียนกู้เงิน ไม่ใช้สลิปเงินเดือน ระบาดหนัก เตือนอย่าหลงเชื่อ!
กระทรวงดิจิทัลเพื่อเศรษฐกิจและสังคม (ดีอี) พบมิจฉาชีพปลอม เพจธนาคารออมสิน เปิดลงทะเบียนเงินกู้ วงเงิน 5,000-500,000 บาท ไม่ใช้สลิปเงินเดือน ขึ้นแท่นอันดับ 1 รองลงมา    เป็นข่าวปลอมไปรษณีย์ไทย ประกาศรับสมัครพนักงานผ่านเฟซบุ๊ก เตือนประชาชนอย่าหลงเชื่อ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 20-26 ตุลาคม 2566   พบข้อความที่เข้ามาทั้งหมด 1,275,035 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 171 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 147 ข้อความ ตามมาด้วยการแจ้งเบาะแสผ่าน Line Official จำนวน 24 ข้อความ รวมเรื่องที่ต้องดำเนินการตรวจสอบทั้งหมด 85 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 46 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 53 เรื่อง อาทิ ดาวน์โหลด super app รับเงินดิจิทัล 10,000 บาท  เปิดให้ลงทะเบียนเดือน พ.ย 2566 เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 19 เรื่อง อาทิ ร้อนท้อง ร้อนสะโพก มดลูกหย่อนก่อนวัย เพราะไขมันหน้าท้องเกิน อุ้งเชิงกรานหย่อน เป็นต้น
กลุ่มที่ 3 : ภัยพิบัติ จำนวน 3 เรื่อง อาทิ ไทยจะมีฝนตกลากยาวถึงวันที่ 7 พ.ย. 66 เนื่องจากมีพายุก่อตัวในทะเลจีนใต้ ทวีความรุนแรงได้ถึงระดับพายุไต้ฝุ่น เป็นต้น
กลุ่มที่ 4 : เศรษฐกิจ จำนวน 10 เรื่อง เพจเฟซบุ๊ก ชักชวนลงทุน SET50 กองทุนรวมทองคำไทย เปิดพอร์ต 999 บาท รับปันผล 289 บาท/วัน 3,999 บาท รับปันผล 889 บาท/วัน เป็นต้น
แบ่งเป็นเรื่องการหลอกลวงธุรกรรมทางการเงิน จำนวน 7 เรื่อง
โดยข่าวปลอม และข่าวบิดเบือนที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 :  ออมสินเปิดลงทะเบียนเงินกู้ วงเงิน 5,000-500,000 บาท ไม่ใช้สลิปเงินเดือน ผ่านเพจธนาคารออมสิน
อันดับที่ 2 :  ไปรษณีย์ประกาศรับสมัครพนักงานผ่านเฟซบุ๊ก
อันดับที่ 3 :  ออมสินปล่อยเงินกู้ฉุกเฉิน ผ่านเพจ BK CPT 9879 10,000-300,000 บาท ดอกเบี้ยต่ำ
อันดับที่ 4 :  เพจรับทำใบขับขี่ ออนไลน์ ของกรมการขนส่งทางบก เปิดรับทำใบขับขี่รถทุกชนิด จะทำใหม่หรือต่อก็ทำได้ทุกจังหวัด
อันดับที่ 5 : ธนาคารกรุงไทยใช้เบอร์ 0822968406 ติดต่อประชาชน ซึ่งเป็นเบอร์ junkcall.org
อันดับที่ 6 : ไปรษณีย์ไทยเปิดสมัครคนทำงานพับซองไปรษณีย์ ไม่มีค่าจัดส่ง ค่าแรงตามขนาดซอง รายได้ 460-1,580 บาทต่อวัน
อันดับที่ 7 : ร่างกายอักเสบ ตัวร้อน เสี่ยงเส้นเลือดสมองแตกได้
อันดับที่ 8 : ลงทุนเปิดพอร์ตกองทุนรวมทองคำไทย 1,000 บาท รับปันผล 260 บาท/วัน 3,000 บาท รับปันผล 780 บาท/วัน ผ่านเพจเฟซบุ๊ก
อันดับที่ 9 : หากสแกน QR Code จากใบนัดนำจ่ายสิ่งของส่งทางไปรษณีย์ จะถูกดูดเงินในบัญชีได้
อันดับที่ 10 : เพจ BK CPT 3211 เพจ BK CPT 3498 และ เพจ NBKC CPT 219 ของธนาคารออมสินปล่อยเงินกู้ฉุกเฉิน 10,000-300,000 บาท
“จาก 10 อันดับ พบข่าวปลอมด้านสินเชื่อ-เงินกู้ และหลอกสมัครงานมากถึง 7 อันดับ โดยส่วนมากเป็นประเด็นใกล้ตัวเรื่องสินเชื่อ และการหลอกลงทุน รับสมัครงาน ตลอดจนการรับมือกับเหตุการณ์ที่อาจเกิดขึ้นในสังคมจึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร” นายเวทางค์ กล่าว
พร้อมกันนี้ นายเวทางค์ ยังขอความร่วมมือประชาชน เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ เพื่อความปลอดภัยและรู้เท่าทัน โดยทางกระทรวงดิจิทัลเพื่อเศรษฐกิจและสังคมได้ติดตามความเคลื่อนไหวข้อความที่ผิดปกติในทุกช่องทางและได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ หากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น สามารถติดตามและแจ้งเบาะแสข่าวปลอม ได้ผ่านช่องทางต่าง ๆ ของศูนย์ต่อต้านข่าวปลอมได้ที่ไลน์@antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
-----------------------------------

ที่มา : https://www.thaigov.go.th/news/contents/details/73864