รัฐบาลไทย-ข่าวทำเนียบรัฐบาล-รองโฆษกฯ รัดเกล้า เผย รัฐบาล​ โดย​ ก.อุตฯ​ เอาจริง​ 8 มาตรการเร่งด่วน  ควบคุม​ ปราบปราม​ สินค้าทางออนไลน์ไม่ได้มาตรฐาน​


วันเสาร์ที่ 28 ตุลาคม 2566
28/10/2566
พิมพ์
รองโฆษกฯ รัดเกล้า เผย รัฐบาล​ โดย​ ก.อุตฯ​ เอาจริง​ 8 มาตรการเร่งด่วน  ควบคุม​ ปราบปราม​ สินค้าทางออนไลน์ไม่ได้มาตรฐาน​
รองโฆษกฯ รัดเกล้า เผย รัฐบาล​ โดย​ ก.อุตฯ​ เอาจริง​ 8 มาตรการเร่งด่วน  ควบคุม​ ปราบปราม​ สินค้าทางออนไลน์ไม่ได้มาตรฐาน​
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงอุตสาหกรรม เร่งขับเคลื่อนภาคอุตสาหกรรม เพื่อเป็นกลไกหลักในการยกระดับเศรษฐกิจ และความเป็นอยู่ของพี่น้องประชาชน โดยได้วางนโยบายในระยะเริ่มต้นเร่งด่วน 3 เดือนแรก ที่สามารถทำได้ทันที ภายใต้ภารกิจ “Quick Win”
รองโฆษกฯ รัดเกล้า กล่าวว่า หนึ่งในภารกิจเร่งด่วนภายใต้ “Quick Win” คือการปราบปรามสินค้าออนไลน์ ไร้มาตรฐาน ซึ่งสำนักงานมาตรฐานผลิตภัณฑ์อุตสาหกรรม (สมอ.) ได้เร่งดำเนินการตรวจควบคุมการจำหน่ายสินค้าทางออนไลน์ในทุกแพลตฟอร์ม โดยเฉพาะสินค้าที่เกี่ยวข้องกับความปลอดภัยในชีวิต และทรัพย์สินของประชาชน พร้อมกับได้ออก 8 มาตรการเร่งด่วนเพื่อกำกับดูแล ควบคุม และส่งเสริมให้ความรู้กับประชาชนอย่างต่อเนื่อง ไม่ให้ถูกหลอกจากการสั่งซื้อสินค้าทางออนไลน์
8 มาตรการเร่งด่วน ได้แก่ 1.) มาตรการ 3 ร. (เร่งตรวจ เร่งกำกับ เร่งปราบ) 2.) มาตรการจับจริง-ปรับจริง (จำคุกไม่เกิน 6 เดือน หรือปรับไม่เกิน 5 3.) มาตรการเชื่อมโยงข้อมูล 4.) มาตรการให้ความรู้ 5.) มาตรการขยายผลอย่างยั่งยืน 6.) มาตรการสร้างความตระหนัก 7.) มาตรการใกล้ชิดประชาชน และ 8.) มาตรการเพิ่มอาวุธทางความรู้ให้เจ้าหน้าที่  มีการจัดตั้งทีมเฉพาะกิจที่ศึกษาข้อกฎหมาย ข้อจำกัด และแนวทางการแก้ปัญหาในการลงโทษร้านค้าออนไลน์ที่กระทำความผิด รวมทั้งผู้มีส่วนได้ผลประโยชน์จากการขายสินค้าด้วยติดอาวุธให้ เพื่อสามารถดำเนินการลงโทษ ผู้กระทำผิดได้อย่างมีประสิทธิภาพ
คาดว่าทั้ง 8 มาตรการจะสามารถกวาดล้างสินค้าด้อยคุณภาพที่จำหน่ายทางแพลตฟอร์มออนไลน์ให้หมดไปภายใน 6 เดือน
นางรัดเกล้าฯ ยังกล่าวต่อว่า ในลำดับต่อๆไป สมอ. และหน่วยงานที่เกี่ยวข้องจะร่วมกันเร่งเดินหน้าผลักดัน 8 มาตรการเข้าสู่กระบวนการดำเนินการอย่างเป็นรูปธรรมต่อไป ทั้งนี้ ที่ผ่านมา สมอ. ได้ทำงานอย่างต่อเนื่องเพื่อสนองภารกิจ Quick win อย่างเร่งด้วย โดยลงพื้นที่ เพื่อตรวจติดตามร้านจำหน่ายทั่วประเทศอย่างต่อเนื่อง กวาดล้างสินค้าด้อยคุณภาพให้หมดไปจากท้องตลาดภายใน 6 เดือน เพื่อให้ประชาชนได้ใช้สินค้าได้อย่างปลอดภัย
“การออก 8 มาตรการเร่งด่วน ภายใต้ภารกิจ Quick Win รวมถึงถึงการลงพื้นที่ตรวจควบคุมการจำหน่ายสินค้าในท้องตลาด และทางออนไลน์อย่างต่อเนื่อง จะช่วยสนับสนุนให้เกิดการดำเนินการและบรรลุเป้าหมายตามนโยบายได้อย่างมีประสิทธิภาพ และเร่งกวาดล้างสินค้าออนไลน์ไร้คุณภาพให้หมดสิ้นไปภายใน 6 เดือน” นางรัดเกล้าฯ กล่าว

ที่มา : https://www.thaigov.go.th/news/contents/details/73857