รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ประชุมคณะทำงานเพื่อพิจารณาแนวทางแก้ไขปัญหาผู้ได้รับผลกระทบการอนุญาตใช้พื้นที่ของ รฟม. ครั้งที่ 1/2566


วันอังคารที่ 31 ตุลาคม 2566
นายสรพงศ์ ไพฑูรย์พงษ์ รองปลัดกระทรวงคมนาคม ประชุมคณะทำงานเพื่อพิจารณาแนวทางแก้ไขปัญหาผู้ได้รับผลกระทบการอนุญาตใช้พื้นที่ของ รฟม. ครั้งที่ 1/2566
....
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานประชุมคณะทำงานเพื่อพิจารณาแนวทางแก้ไขปัญหาผู้ได้รับผลกระทบการอนุญาตใช้พื้นที่ของการรถไฟฟ้าขนส่งมวลชนแห่งประเทศไทย (รฟม.) ครั้งที่ 1/2566 โดยมี นายพิเชฐ คุณาธรรมรักษ์ อธิบดีกรมการขนส่งทางราง นายภคพงศ์ ศิริกันทรมาศ ผู้ว่าการ รฟม. ผู้แทนสำนักงานอัยการสูงสุด สำนักงานคณะกรรมการกฤษฎีกา และกรุงเทพมหานคร เข้าร่วมประชุม ในวันที่ 31 ตุลาคม 2566 ณ ห้องประชุมคมนาคม กระทรวงคมนาคม
นายสรพงศ์ ไพฑูรย์พงษ์ กล่าวว่า เนื่องจากมีกลุ่มประชาชนผู้พักอาศัยอาคารชุด แอชตัน อโศก ยื่นเรื่องมายังกระทรวงคมนาคมถึงผลกระทบจากกรณีอาคารชุดแอชตัน อโศก ซึ่งมีประเด็นที่เกี่ยวข้องกับกระทรวงคมนาคม กรณี รฟม. ให้ใช้พื้นที่สำหรับการดำเนินโครงการอาคารชุดดังกล่าว นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้สั่งการให้กระทรวงคมนาคมเร่งดำเนินการหาแนวทางและมาตรการลดผลกระทบที่เกิดขึ้นกับประชาชนที่ได้รับความเดือดร้อน โดยมีคำสั่งกระทรวงคมนาคมแต่งตั้งคณะทำงานเพื่อพิจารณาแนวทางในการแก้ไขปัญหาดังกล่าว ซึ่งที่ประชุมได้ระดมความคิดเห็นและพิจารณารายละเอียดจากทุกฝ่ายที่เกี่ยวข้องอย่างรอบด้าน โดยยึดหลักกฎหมาย ระเบียบ ข้อบังคับ ประกาศและหลักเกณฑ์ที่เกี่ยวข้อง เพื่อเร่งดำเนินการให้เป็นแนวทางการแก้ปัญหาและมาตรการบรรเทาผลกระทบ ให้กับประชาชนที่เดือดร้อนอย่างเป็นรูปธรรมต่อไป

ที่มา : https://www.thaigov.go.th/news/contents/details/74015