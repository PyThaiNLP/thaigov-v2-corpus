รัฐบาลไทย-ข่าวทำเนียบรัฐบาล-นายกรัฐมนตรี ย้ำหากรายละเอียด Digital Wallet สมบูรณ์แล้วจะชี้แจงอย่างเป็นทางการ ป้องกันความสับสน 


วันอังคารที่ 31 ตุลาคม 2566
31/10/2566
พิมพ์
นายกรัฐมนตรี ย้ำหากรายละเอียด Digital Wallet สมบูรณ์แล้วจะชี้แจงอย่างเป็นทางการ ป้องกันความสับสน
นายกรัฐมนตรี ย้ำหากรายละเอียด Digital Wallet สมบูรณ์แล้วจะชี้แจงอย่างเป็นทางการ ป้องกันความสับสน
วันนี้ (31 ตุลาคม 2566) เวลา 10.30 น. ณ หน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนประเด็น Digital Wallet ขณะนี้มีการให้ข้อมูลหลายคนทำให้ข้อมูลนั้นกระจัดกระจาย ขอให้ประชาชนอดใจรอเดี๋ยวข้อมูลทั้งหมดจะออกมาในเร็ว ๆ นี้ ไม่ว่าจะเป็นเรื่องของจำนวน ตัวชี้วัดว่าแค่ไหนคือคนรวย คนรวยได้หรือไม่ได้ ระยะทาง ระยะเวลา งบประมาณ เดี๋ยวจะมีการชี้แจงครั้งเดียวจะได้ไม่เกิดข้อสงสัยและไม่ให้เกิดความสับสน
นายกรัฐมนตรี กล่าวถึงการช่วยเหลือแรงงานไทยในอิสราเอล ได้รับรายงานจากฝ่ายความมั่นคงจากสถานทูตไทยประจำอิสราเอลว่าการต่อสู้ทวีความเข้มข้นขึ้น ยังไม่มีท่าทีที่จะเบาบางลง มีการปฏิบัติการภาคพื้นดินอย่างต่อเนื่อง ทำให้มีความอันตรายเป็นอย่างมาก รัฐบาลยืนยันอยากให้แรงงานไทยในอิสราเอลกลับมา แต่การที่แรงงานไทยนั้นเลือกที่จะไม่กลับมา เพราะเรื่องของการเงิน โดยวันนี้จะให้โฆษกรัฐบาลเป็นผู้แถลงรายละเอียดของมาตรการช่วยเหลืออย่างไร ซึ่งมีมาตรการหลัก ๆ คือ แรงงานที่กลับมาแล้วและแรงงานที่กำลังจะกลับมารวมถึงแรงงานที่จะกลับมาในอนาคตจะได้เงินชดเชยคนละ 50,000 บาท พร้อมกับได้เงินกู้ดอกเบี้ยต่ำระยะเวลายาว คนละไม่เกิน 150,000 บาท เผื่อใครที่จะไปกู้มาใช้ทำงานแล้วค่อยทำการผ่อนใช้ ส่วนรายละเอียดขอให้โฆษกรัฐบาลเป็นผู้ชี้แจง นอกจากนั้นยังได้รับทราบเรื่องที่ท่านปานปรีย์ พหิทธานุกร รองนายกรัฐมนตรี จะเดินไปทางกาตาร์และอียิปต์วันนี้ โดยรับทราบข้อมูลของทุกฝ่ายที่มีการให้ความอนุเคราะห์ในการช่วยเหลือในการเจรจากับกลุ่มคนที่จับคนไทยเป็นตัวประกัน ไม่ว่าจะเป็นการประสานงานจากท่านประธานวันนอร์ ท่านผู้บัญชาการทหารสูงสุด หรือหน่วยงานอื่น ๆ ซึ่งตนคิดว่าเพื่อเป็นการลดความสับสนตรงนี้ท่านรองนายกรัฐมนตรีได้บินไปเจรจาเองก็จะช่วยเหลือได้มากขึ้น
นายกรัฐมนตรี ยังได้กล่าวถึงเรื่อง การสมรสเท่าเทียม ได้นำหลักการเข้าที่ประชุมคณะรัฐมนตรีและรอการทำประชาพิจารณ์ คาดว่าไม่เกินสองสัปดาห์จะสามารถนำฉบับสมบูรณ์ได้ในการประชุมคณะรัฐมนตรีต่อไป ส่วนเรื่อง การควบคุมราคาสินค้า โดยมีประเด็นเรื่องของน้ำตาลซึ่งเป็นสารตั้งต้นของหลาย ๆ สินค้าอุปโภค บริโภคของเรา ได้นำกลับเข้ามาเป็นสินค้าควบคุมใหม่ เพื่อคุมราคาสินค้าไม่ให้ประชาชนต้องเดือดร้อน และเรื่องของราคาน้ำมัน วันนี้ก็มีการลดราคาน้ำมันเบนซินส่วนรายละเอียดว่าลดเท่าไร อย่างไร ทางโฆษกรัฐบาลจะชี้แจงอย่างละเอียดอีกครั้ง ทั้งนี้ในที่ประชุมคณะรัฐมนตรียังได้มีการเปิดวีซ่าฟรีให้กับอินเดียและไต้หวัน ซึ่งเป็นประเทศที่มีประชาชนเดินทางเข้ามาท่องเที่ยวในประเทศไทยเยอะ โดยสามารถอยู่ในประเทศไทยได้ไม่เกินสามสิบวันโดยมีเงื่อนไขให้มีผลใช้บังคับชั่วคราว  ตั้งแต่ 10 พฤศจิกายน 2566 - 10 พฤษภาคม 2567
สุดท้ายนี้ นายกรัฐมนตรี ตอบคำถามสื่อมวลชนเรื่อง Digital Wallet ในส่วนของรายละเอียดทั้งหมดหากข้อมูลพร้อม จะทำการชี้แจงอย่างเป็นทางการแน่นอน ส่วนประเด็นเรื่อง การเดินทางไปเที่ยวเกาหลีใต้แล้วถูกตรวจสอบไม่ให้เข้าประเทศ เป็นเรื่องที่ยังไม่ได้รับข้อมูล แต่จะทำการประสานงานกับหน่วยงานที่เกี่ยวข้องให้เร็วที่สุด ส่วนเรื่อง ที่จะมีการยุบกองอำนวยการรักษาความมั่นคงภายในราชอาณาจักร (กอ.รมน.) นั้นเป็นเพียงความคิดเห็นส่วนบุคคล ทางรัฐบาลไม่เคยพูดถึงเรื่องการยุบเลยซึ่งบ่ายวันนี้ก็จะเดินทางไปพูดคุยที่กองอำนวยการรักษาความมั่นคงภายในราชอาณาจักร (กอ.รมน.) ด้วย

ที่มา : https://www.thaigov.go.th/news/contents/details/73983