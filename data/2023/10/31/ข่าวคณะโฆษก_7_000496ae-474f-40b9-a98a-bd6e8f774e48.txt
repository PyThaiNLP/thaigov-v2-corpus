รัฐบาลไทย-ข่าวทำเนียบรัฐบาล-โฆษกรัฐบาลย้ำนโยบายแนวทางการปฏิบัติงานของนายกฯ/ผอ.รมน. ที่มอบให้กับ กอ.รมน.   


วันอังคารที่ 31 ตุลาคม 2566
31/10/2566
พิมพ์
โฆษกรัฐบาลย้ำนโยบายแนวทางการปฏิบัติงานของนายกฯ/ผอ.รมน. ที่มอบให้กับ กอ.รมน.
โฆษกรัฐบาลย้ำนโยบายแนวทางการปฏิบัติงานของนายกฯ/ผอ.รมน. ที่มอบให้กับ กอ.รมน.
นายสัตวแพทย์ชัย วัชรงค์ โฆษกประจำสำนักนายกรัฐมนตรี เผยว่า วันนี้ (31 ตุลาคม 2566) เมื่อเวลา 15.00 น. ณ ห้องประชุมชั้น 3 อาคารรื่นฤดี กอ.รมน. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ผู้อำนวยการรักษาความมั่นคงภายในราชอาณาจักร (ผอ.รมน.) ได้มอบนโยบายแนวทางการปฏิบัติงานของนายกรัฐมนตรี/ผอ.รมน. ให้กับ กอ.รมน. ดังนี้
นายกรัฐมนตรีกล่าวว่า ปัจจุบันบริบทด้านความมั่นคงมีความสลับซับซ้อน มีการเปลี่ยนแปลงหลากหลายรูปแบบและส่งผลกระทบในวงกว้างอย่างรวดเร็ว การแก้ไขปัญหาต้องมีการบูรณาการงานของส่วนราชการ พลเรือน ตำรวจ ทหาร เพื่อแก้ไขปัญหาตามอำนาจหน้าที่ของแต่ละหน่วย ซึ่งนายกรัฐมนตรีมีแนวคิดในการแก้ไขปัญหาเร่งด่วนของประเทศที่จะมอบเป็นนโยบายและแนวทางการปฏิบัติงานให้กับ กอ.รมน. ดังนี้
เรื่องความมั่นคงของสถาบันหลักของชาติ ขอให้ทุกหน่วยงานเสริมสร้างความตระหนักรู้เกี่ยวกับประวัติศาสตร์ความเป็นมาของประเทศ สร้างความเข้าใจที่ถูกต้อง เผยแพร่ข้อมูลเกี่ยวกับการปฏิบัติพระราชกรณียกิจของสถาบันพระมหากษัตริย์ การดำเนินงานของประชาชนจิตอาสาพระราชทานตามแนวพระราชดำริ ส่งเสริมสถาบันศาสนาให้เป็นกลไกในการสร้างคุณธรรมและจริยธรรมในการดำเนินชีวิต
การสร้างความสามัคคีปรองดอง จะต้องลดความเหลื่อมล้ำในสังคมไทย ส่งเสริมความเป็นอยู่ที่ดีสำหรับทุกคนให้เท่าเทียม ตามเป้าหมายการพัฒนาที่ยั่งยืนของสหประชาชาติ
การแก้ไขปัญหาจังหวัดชายแดนภาคใต้ เรื่องความแตกต่างทางอัตลักษณ์และศาสนา ต้องให้สามารถอาศัยอยู่ร่วมกันได้อย่างสันติสุขภายใต้หลักนิติธรรมที่เข้มแข็ง เพื่อเป็นพื้นฐานของการพัฒนา โดยให้ความสำคัญกับกระบวนการมีส่วนร่วมของประชาชน และทำให้ประเทศไทยเป็นบ้านที่ทุกคนรู้สึกปลอดภัย และสามารถใช้ชีวิตอยู่ร่วมกันอย่างสงบสุข
ปัญหายาเสพติด ถือเป็นวาระแห่งชาติ ให้ กอ.รมน. เสริมการปฏิบัติของสำนักงานคณะกรรมการป้องกันและปราบปรามยาเสพติดอย่างครบวงจร เพื่อให้ยาเสพติดหมดไปจากสังคมไทย โดยการสกัดกั้นการเข้ามาของยาเสพติด เปลี่ยนผู้เสพเป็นผู้ป่วย ให้เข้ารับการบำบัดอย่างมีประสิทธิภาพและทั่วถึง เพื่อเพิ่มจำนวนทรัพยากรบุคคลที่มีคุณภาพให้กลับเข้าสู่สังคม ผู้ผลิตและผู้ค้าต้องได้รับโทษตามกระบวนการยุติธรรม ใช้มาตรการปราบปรามทางกฎหมายอย่างจริงจัง รวมถึงการ “ยึดทรัพย์” เพื่อตัดวงจรการค้ายาเสพติด
การช่วยเหลือประชาชนที่ได้รับผลกระทบจากภัยพิบัติ ให้ กอ.รมน. ร่วมบูรณาการกับกรมป้องกันและบรรเทาสาธารณภัย และหน่วยงานที่เกี่ยวข้องอย่างสร้างสรรค์ โดยสามารถระดมสรรพกำลัง เครื่องมือของกองทัพ และส่วนราชการต่าง ๆ เข้ามาสนับสนุนและช่วยเหลือได้ทันต่อสถานการณ์ความเดือดร้อนของประชาชน
การบริหารจัดการที่ดินในความครอบครองของกองทัพให้ประชาชนใช้ประโยชน์ ขอให้ กอ.รมน. บูรณาการร่วมกับกระทรวงกลาโหม และกรมธนารักษ์ ขยายผลต้นแบบ “หนองวัวซอโมเดล” ที่ได้จัดทำขึ้นไปยังพื้นที่ต่าง ๆ เพื่อให้การใช้ที่ดินของประเทศเกิดประโยชน์สูงสุดทั้งในส่วนของการเกษตร และการใช้เป็นแหล่งเรียนรู้สนับสนุนการสร้างรายได้ และการสร้างโอกาสทางเศรษฐกิจของประเทศ
การบริหารจัดการคนไร้ที่พึ่ง เพื่อให้เกิดภาพลักษณ์ที่ดีของประเทศ โดยให้ กอ.รมน. บูรณาการและสนับสนุนกระทรวงพัฒนาสังคมและความมั่นคงของมนุษย์ ในการจัดระเบียบ ขึ้นทะเบียน ตรวจสุขภาพ กำหนดที่พักที่เหมาะสม รวมทั้งพัฒนาคุณภาพชีวิตและฝึกอาชีพเพื่อให้สามารถกลับมาใช้ชีวิตได้อย่างปกติ
การเปลี่ยนผ่านไปสู่ระบบทหารกองประจำการแบบสมัครใจ ขอให้ กอ.รมน. บูรณาการร่วมกับกระทรวงกลาโหมในการกำหนดแนวทางปรับลดยอดความต้องการทหารกองเกินที่เข้ากองประจำการและเพิ่มสิทธิต่าง ๆ เพื่อจูงใจให้เกิดการสมัครเพิ่มมากขึ้น รวมทั้งการรักษายอดกำลังพลทหารกองประจำการให้สมัครใจรับราชการต่อ
การพัฒนาปรับปรุงระบบงานด้านความมั่นคงของ กอ.รมน. ให้มีความทันสมัย สอดคล้องกับสภาพแวดล้อมของโลกและภูมิภาค ให้สามารถตอบสนองต่อภัยคุกคามที่เปลี่ยนแปลงในศตวรรษที่ 21 เพื่อเป็นกลไกสำคัญในการรักษาความมั่นคงความปลอดภัยในทุกพื้นที่ของประเทศ
“ในตอนท้าย นายกรัฐมนตรี/ผอ.รมน. กล่าวขอขอบคุณทุกท่าน สำหรับความตั้งใจในการดำเนินงานที่ผ่านมาและขอให้ทุกท่านร่วมมือกันผลักดันประเด็นสำคัญต่าง ๆ ในการแก้ปัญหา เพื่อผลประโยชน์ของชาติและความผาสุกของประชาชนชาวไทยอย่างแท้จริง” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/74021