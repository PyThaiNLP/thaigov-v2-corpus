รัฐบาลไทย-ข่าวทำเนียบรัฐบาล-“ศุภมาส” แจงแต่งตั้งอธิการบดี มสธ.คนใหม่ เป็นภารกิจของกระทรวง อว. ที่จะต้องดูแลให้มีบุคลากรที่จะปฎิบัติงานตามหน้าที่อยู่แล้ว


วันอังคารที่ 31 ตุลาคม 2566
“ศุภมาส” แจงแต่งตั้งอธิการบดี มสธ.คนใหม่ เป็นภารกิจของกระทรวง อว. ที่จะต้องดูแลให้มีบุคลากรที่จะปฎิบัติงานตามหน้าที่อยู่แล้ว
“ศุภมาส” แจงแต่งตั้งอธิการบดี มสธ.คนใหม่ เป็นภารกิจของกระทรวง อว ที่จะต้องดูแลให้มีบุคลากรที่จะปฎิบัติงานตามหน้าที่อยู่แล้ว
“ศุภมาส” แจงแต่งตั้งอธิการบดี มสธ.คนใหม่ เป็นภารกิจของกระทรวง อว. ที่จะต้องดูแลให้มีบุคลากรที่จะปฎิบัติงานตามหน้าที่อยู่แล้ว เป็นเรื่องละเอียดอ่อน เนื่องจากมีประเด็นข้อกฎหมายและแนวปฎิบัติ  จึงต้องมีความรอบคอบ ซึ่งขณะนี้อยู่ระหว่างการหารือ ทุกฝ่ายที่เกี่ยวข้อง เพื่อให้เกิดความชัดเจนในการเสนอเรื่องที่ต้องนำความกราบบังคมทูลขอพระราชทานพระกรุณาต่อไป
เมื่อวันที่ 31 ต.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม(อว.) เปิดเผยกรณีนายวันชัย สอนศิริ สมาชิกวุฒิสภาตั้งกระทู้ถามความคืบหน้าการแต่งตั้งอธิการบดีมหาวิทยาลัยสุโขทัยธรรมาธิราช(มสธ.) ว่า กระทรวง อว.และตนไม่ได้นิ่งนอนใจและได้ติดตามความคืบหน้าการแต่งตั้งอธิการบดี มสธ.มาอย่างต่อเนื่อง เพราะมีความเป็นห่วงต่อการบริหารงานศึกษาในมหาวิทยาลัยและผลกระทบที่จะเกิดต่อนักศึกษา โดยขณะนี้ กระบวนการแต่งตั้งอธิการบดี มสธ.มีขั้นตอนการถอดถอนอธิการบดีรายเดิมของ มสธ.ซึ่งอยู่ระหว่างการพิจารณาของศาลปกครองสูงสุด  ขณะเดียวกัน สภา มสธ.ก็ได้มีการรวบรวม ตรวจสอบประวัติและคุณสมบัติของผู้สมควรดำรงตำแหน่งอธิการบดี มสธ.คนใหม่ไปพร้อมๆ กันเพื่อประกอบการดำเนินการเสนอขอโปรดเกล้าฯ แต่งตั้งอธิการบดีตามลำดับขั้นตอน ทั้งนี้เพื่อให้การเสนอเรื่องโปรดเกล้าฯ แต่งตั้งอธิการบดี มสธ. เป็นไปตามแนวทางปฏิบัติในการเสนอเรื่องที่ต้องนำความกราบบังคมทูลขอพระราชทานพระกรุณา  กระทรวง อว.ได้มีการหารือทุกหน่วยงานที่เกี่ยวข้อง และมีหนังสือถึงสำนักเลขาธิการคณะรัฐมนตรี(สลค.) เพื่อขอหารือแนวทางปฏิบัติในการเสนอเรื่องดังกล่าวแล้ว เพื่อให้เกิดความรอบคอบ  ขณะนี้อยู่ระหว่างการพิจารณาของ สลค  ซึ่งหากผลการพิจารณาเป็นอย่างไรจะได้ดำเนินการตามลำดับขั้นตอนของกฎหมายต่อไป

ที่มา : https://www.thaigov.go.th/news/contents/details/74011