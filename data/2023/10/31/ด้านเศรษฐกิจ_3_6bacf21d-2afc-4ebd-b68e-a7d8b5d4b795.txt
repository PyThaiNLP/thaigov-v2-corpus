รัฐบาลไทย-ข่าวทำเนียบรัฐบาล-กรมการขนส่งทางบก เผยสถิติใบอนุญาตขับรถที่ออกให้กับประชาชนประจำปีงบประมาณ 2566


วันอังคารที่ 31 ตุลาคม 2566
กรมการขนส่งทางบก เผยสถิติใบอนุญาตขับรถที่ออกให้กับประชาชนประจำปีงบประมาณ 2566
...
กรมการขนส่งทางบก เผยสถิติใบอนุญาตขับรถที่ออกให้กับประชาชนประจำปีงบประมาณ 2566
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) เป็นหน่วยงานที่ให้บริการประชาชนในการทำธุรกรรมด้านใบอนุญาตขับรถ ซึ่งการขอรับใบอนุญาตขับรถมีมาตรฐานเดียวกันทั่วประเทศ คือ ผู้ที่ต้องการขอรับใบอนุญาตขับรถ (ใหม่) ต้องดำเนินการตั้งแต่การตรวจสอบเอกสาร การทดสอบสมรรถภาพร่างกาย การอบรม การทดสอบข้อเขียนและการทดสอบขับรถได้ที่สำนักงานขนส่งหรือโรงเรียนสอนขับรถที่รับรองโดย ขบ. แต่การถ่ายรูปเพื่อออกใบอนุญาตขับรถจะต้องมาดำเนินการที่สำนักงานขนส่งเท่านั้น ทั้งนี้ ปีงบประมาณ 2566 (1 ตุลาคม 2565 - 30 กันยายน 2566) ขบ. ได้ดำเนินการออกใบอนุญาตขับรถตามกฎหมายว่าด้วยรถยนต์ให้กับประชาชน ดังนี้ การขอรับใบอนุญาตขับรถ (ใหม่) ส่วนกลาง 280,481 ฉบับ ส่วนภูมิภาค 1,792,642 ฉบับ รวมทั่วประเทศ 2,073,123 ฉบับ การต่ออายุใบอนุญาตขับรถ ส่วนกลาง 386,875 ฉบับ ส่วนภูมิภาค 2,141,750 ฉบับ รวมทั่วประเทศ 2,528,625 ฉบับ และการขอรับใบอนุญาตขับรถระหว่างประเทศ ส่วนกลาง 76,942 ฉบับ ส่วนภูมิภาค 57,481 ฉบับ รวมทั่วประเทศ 134,423 ฉบับ
ทั้งนี้ ขบ. เตือนประชาชนให้ระวังและอย่าหลงเชื่อเพจเฟซบุ๊กปลอมแอบอ้างรับทำและรับอบรมต่อใบอนุญาตขับรถปลอมเด็ดขาด เสี่ยงทำให้สูญเสียทรัพย์สินและเอกสารส่วนบุคคล รวมถึงเสี่ยงได้รับใบอนุญาตขับรถปลอม แนะนำให้สังเกตพฤติกรรมของกลุ่มมิจฉาชีพจะนำรูปตราสัญลักษณ์ ขบ. มาใส่ในรูปโปรไฟล์ หรือนำรูปภาพของผู้ที่ได้รับใบอนุญาตขับรถมาแอบอ้างเพื่อสร้างความน่าเชื่อถือ โดยจะโฆษณาหลอกลวงว่าสามารถออกใบอนุญาตขับรถโดยไม่ต้องเดินทางไปที่สำนักงานขนส่ง รวมทั้งมีการแอบอ้างในการอบรมต่ออายุใบอนุญาตขับรถแทน ซึ่งเรียกเก็บค่าใช้จ่ายแพงกว่าอัตราที่กฎหมายกำหนดมาก หากประชาชนพบเห็นเพจเฟซบุ๊กที่มีการแอบอ้างในลักษณะดังกล่าวให้คิดไว้เลยว่าเป็นเพจปลอมอย่างแน่นอน และขอให้กดรายงานบัญชีหรือเพจเฟซบุ๊ก (Report) ดังกล่าว หรือแจ้งเบาะแสมายังสายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/73974