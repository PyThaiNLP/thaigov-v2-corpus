รัฐบาลไทย-ข่าวทำเนียบรัฐบาล-​แกร็บยกทีม พบ “พิพัฒน์” รมว.แรงงาน เตรียมยกระดับคุณภาพชีวิตคนขับแรงงานรุ่นใหม่ พร้อมส่งเสริมให้ผู้สูงวัยทำงานได้


วันอังคารที่ 31 ตุลาคม 2566
31/10/2566
พิมพ์
​แกร็บยกทีม พบ “พิพัฒน์” รมว.แรงงาน เตรียมยกระดับคุณภาพชีวิตคนขับแรงงานรุ่นใหม่ พร้อมส่งเสริมให้ผู้สูงวัยทำงานได้
​แกร็บยกทีม พบ “พิพัฒน์” รมว.แรงงาน เตรียมยกระดับคุณภาพชีวิตคนขับแรงงานรุ่นใหม่ พร้อมส่งเสริมให้ผู้สูงวัยทำงานได้
นายพิพัฒน์ รัชกิจประการ รัฐมนตรีว่าการกระทรวงแรงงาน ให้การต้อนรับ นายวรฉัตร ลักขณาโรจน์ กรรมการผู้จัดการใหญ่ บริษัท แกร็บแท็กซี่  (ประเทศไทย) จำกัด และคณะ ในโอกาสเข้าพบเพื่อแสดงความยินดีเนื่องในโอกาสเข้ารับตำแหน่ง รวมทั้งแนะนำบริษัทฯ เพื่อขับเคลื่อนความร่วมมือกับกระทรวงแรงงานและรับทราบนโยบายด้านแรงงาน โดยมี นายสิรภพ ดวงสอดศรี ผู้ช่วยรัฐมนตรีประจำกระทรวงแรงงาน นายอารี ไกรนรา เลขานุการรัฐมนตรีว่าการกระทรวงแรงงาน นายภุชงค์ วรศรี ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วม ณ ห้องจัตุมงคล ชั้น 6 อาคารกระทรวงแรงงาน
นายพิพัฒน์ กล่าวว่า ในวันนี้ผมขอขอบคุณประธานกรรมการผู้จัดการใหญ่บริษัท แกร็บแท็กซี่ฯ และคณะ ที่ได้มาเข้าพบหารือและรับทราบนโยบายด้านแรงงาน เพื่อขับเคลื่อนความร่วมมือกับกระทรวงแรงงาน โดยเฉพาะนโยบายการคุ้มครองแรงงาน ซึ่งขณะนี้กระทรวงแรงงานได้เสนอร่างพระราชบัญญัติส่งเสริมและคุ้มครองแรงงานอิสระ พ.ศ. …. ความคืบหน้าขณะนี้ คณะกรรมการกฤษฎีกาตรวจพิจารณาร่างวาระ 3 เสร็จเรียบร้อย อยู่ระหว่างเปิดรับฟังความคิดเห็นประกอบการพิจารณาร่างกฎหมาย ซึ่งเมื่อกฎหมายฉบับนี้แล้วเสร็จจะช่วยลดความเหลื่อมล้ำและความเสมอภาคทางสังคม นอกจากนี้ ต้องการให้แกร็บได้ประสานเพื่อดำเนินการความร่วมมือต่างๆ กับกระทรวงแรงงานอย่างต่อเนื่อง อาทิ การลงนามเอ็มโอยูร่วมกับกรมพัฒนาฝีมือแรงงานและสำนักงานประกันสังคม เพื่อร่วมกันให้ความรู้และพัฒนาทักษะ Up skill ที่จำเป็นสำหรับพาร์ทเนอร์คนขับ เช่น การใช้รถ EV ภาษาต่างประเทศที่จำเป็นต่อการต้อนรับนักท่องเที่ยว และความรู้เรื่องประกันสังคม การเชิญสำนักงานประกันสังคม ร่วมเปิดบูธประชาสัมพันธ์และลงทะเบียนผู้ประกันตนมาตรา 40 เพื่อร่วมสนับสนุนความมั่นคงทางการเงินให้การพาร์ทเนอร์คนขับ และร่วมเป็นหนึ่งในคณะทำงาน ร่างแนวปฏิบัติการใช้แรงงานที่ดีสำหรับผู้ประกอบอาชีพบนแพลตฟอร์มร่วมกับกรมสวัสดิการและคุ้มครองแรงงานอีกด้วย
“ผมขอชื่นชมบริษัทแกร็บประเทศไทย ที่ช่วยสร้างอาชีพ ให้คนในพื้นที่มีรายได้ถือเป็นการให้โอกาสยกระดับคุณภาพชีวิตของคนในพื้นที่  รวมทั้งเป็นการส่งเสริมเศรษฐกิจการท่องเที่ยว ด้านระบบขนส่งให้ดีขึ้น เพื่อเพิ่มโอกาสสร้างรายได้ให้กับคนในพื้นที่ รวมทั้งแนะนำให้ได้มีการเพิ่มศักยภาพของผู้ขับแกร็บได้รับรองมาตรฐานจากกรมพัฒนาฝีมือแรงงาน เพื่อเป็นการสร้างอาชีพให้กับผู้สูงวัยที่มีอายุ 60 ปีขึ้นไปที่สามารถทำงานได้ มีงานทำรองรับสังคมสูงอายุได้มากขึ้น” นายพิพัฒน์ กล่าวท้ายสุด
ด้าน นายวรฉัตร ลักขณาโรจน์ กรรมการผู้จัดการใหญ่ บริษัท แกร็บแท็กซี่  (ประเทศไทย) จำกัด กล่าวว่า บริษัทแกร็บฯ ในฐานะผู้ให้บริการแพลตฟอร์มดิจิทัลที่เชื่อมโยงผู้บริโภคกับธุรกิจและสร้างรายได้ให้กับผู้คนในพื้นที่ มากว่า 10 ปี มีคนขับแกร็บทั่วประเทศหลายแสนราย ด้วยบริการที่หลากหลายทั้งบริการเรียกรถรับส่ง บริการส่งอาหาร ของอุปโภคบริโภคและพัสดุ บริการเพื่อองค์กร รวมถึงบริการด้านสินเชื่อเพื่อกลุ่มรากหญ้า ในวันนี้ขอขอบคุณท่านรัฐมนตรีพิพัฒน์ฯ ที่เปิดโอกาสให้เข้าพบหารือและรับทราบนโยบายด้านแรงงาน ซึ่งบริษัทฯ ได้ทำงานร่วมกับหลายหน่วยงานของกระทรวงแรงงานมาโดยตลอด ทั้งในเรื่องการส่งเสริมการมีงานทำ การคุ้มครองแรงงาน การส่งเสริมหลักประกันสังคม และความปลอดภัยในการทำงานของพนักงาน ซึ่งผลจากการหารือในครั้งนี้จะนำไปสู่การยกระดับความร่วมมือของทั้งสองหน่วยงานอย่างใกล้ชิดต่อไป
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/73985