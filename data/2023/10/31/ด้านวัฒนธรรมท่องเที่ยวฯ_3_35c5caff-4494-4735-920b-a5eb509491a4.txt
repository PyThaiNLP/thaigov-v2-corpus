รัฐบาลไทย-ข่าวทำเนียบรัฐบาล-มูลนิธิส่งเสริมศิลปาชีพฯ จัดพิธีบวงสรวงใหญ่ การแสดงโขนมูลนิธิศิลปาชีพฯ เรื่องรามเกียรติ์  ตอน “กุมภกรรณทดน้ำ”


วันอังคารที่ 31 ตุลาคม 2566
มูลนิธิส่งเสริมศิลปาชีพฯ จัดพิธีบวงสรวงใหญ่ การแสดงโขนมูลนิธิศิลปาชีพฯ เรื่องรามเกียรติ์  ตอน “กุมภกรรณทดน้ำ”
มูลนิธิส่งเสริมศิลปาชีพฯ จัดพิธีบวงสรวงใหญ่ การแสดงโขนมูลนิธิศิลปาชีพฯ เรื่องรามเกียรติ์  ตอน “กุมภกรรณทดน้ำ”
มูลนิธิส่งเสริมศิลปาชีพฯ จัดพิธีบวงสรวงใหญ่ การแสดงโขนมูลนิธิศิลปาชีพฯ เรื่องรามเกียรติ์  ตอน “กุมภกรรณทดน้ำ”
มูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จัดพิธีบวงสรวงการแสดงโขนมูลนิธิศิลปาชีพฯ ตอน "กุมภกรรณทดน้ำ" โดยมี พลอากาศเอก สถิตย์พงษ์ สุขวิมล รองประธานกรรมการและเลขาธิการมูลนิธิส่งเสริมศิลปาชีพฯ เป็นประธานในพิธีบวงสรวง โดยมี พระมหาราชครูพิธีศรีวิสุทธิคุณ เป็นผู้ประกอบพิธี
โอกาสนี้ ในส่วนของกระทรวงวัฒนธรรม นางยุพา ทวีวัฒนะกิจบวร ปลัดกระทรวงวัฒนธรรม นายโกวิท ผกามาศ อธิบดีกรมส่งเสริมวัฒนธรรม นายพนมบุตร จันทรโชติ อธิบดีกรมศิลปากร นางนิภา โสภาสัมฤทธิ์ อธิการบดีสถาบันบัณฑิตพัฒนศิลป์ ผู้บริหารและข้าราชการ พร้อมด้วยศิลปินแห่งชาติ ครูผู้เชี่ยวชาญ ศิลปิน นักแสดง และผู้มีส่วนร่วมในการสนับสนุนการแสดงโขนทุกฝ่ายร่วมพิธีบวงสรวง ณ หอประชุมใหญ่ ศูนย์วัฒนธรรมแห่งประเทศไทย
ทั้งนี้ การแสดงโขนเฉลิมพระเกียรติ ตอน กุมภกรรณทดน้ำ ยึดตามแนวบทพระราชนิพนธ์เรื่องรามเกียรติ์ของพระบาทสมเด็จพระพุทธยอดฟ้าจุฬาโลกมหาราช รัชกาลที่ 1 ซึ่งมีความเข้มข้นและให้แง่คิดสอนใจจากยักษ์กุมภกรรณ ตัวละครเอกที่เป็นผู้มีคุณธรรมสูงส่ง แต่กลับหลงผิดเชื่อคำยุยงของทศกัณฐ์จนทำให้ต้องทำศึกกับพระราม
สำหรับการแสดงในครั้งนี้ โขนมูลนิธิส่งเสริมศิลปาชีพฯ ได้ใช้องค์ความรู้จากครูผู้เชี่ยวชาญจากทุกสาขาเพื่อสร้างสรรค์การแสดงสุดยิ่งใหญ่ นอกจากเป็นการอนุรักษ์มรดกทางวัฒนธรรมของชาติ ยังแสดงถึงสายพระเนตรแห่งพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการเปิดโอกาสให้เยาวชนคนรุ่นใหม่ได้เข้าถึงการแสดงโขนอย่างกว้างขวาง
ขอเชิญชวนทุกท่าน ร่วมบันทึกความทรงจำในการแสดงโขนครั้งประวัติศาสตร์ ระหว่างวันที่ 5 พฤศจิกายน - 5 ธันวาคม 2566 ณ หอประชุมใหญ่ ศูนย์วัฒนธรรมแห่งประเทศไทย
จำหน่ายบัตรแล้ววันนี้ที่ไทยทิคเก็ตเมเจอร์ทุกสาขา
https://thaiticketmajor.com/performance/gaan-sa-daeng-kohn-dton-gum-pa-gan-tot-naam.html

ที่มา : https://www.thaigov.go.th/news/contents/details/73988