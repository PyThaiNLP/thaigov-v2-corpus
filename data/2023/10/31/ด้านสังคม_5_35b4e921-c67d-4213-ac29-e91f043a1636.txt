รัฐบาลไทย-ข่าวทำเนียบรัฐบาล-ไทยร่วมประชุม คกก. WHO SEARO สมัยที่ 76 หารือสร้างความเข้มแข็งการสาธารณสุขมูลฐาน


วันอังคารที่ 31 ตุลาคม 2566
ไทยร่วมประชุม คกก. WHO SEARO สมัยที่ 76 หารือสร้างความเข้มแข็งการสาธารณสุขมูลฐาน
รัฐมนตรีว่าการกระทรวงสาธารณสุข นำคณะผู้แทนประเทศไทยเข้าร่วมการประชุมคณะกรรมการองค์การอนามัยโลกภูมิภาคเอเชียตะวันออกเฉียงใต้ สมัยที่ 76 หารือการสร้างความเข้มแข็งระบบสาธารณสุขมูลฐาน พร้อมเตรียมเลือกตั้ง ผอ.WHO SEARO คนใหม่แทน “ดร.ปูนาม” ที่จะหมดวาระ
วันนี้ (31 ตุลาคม 2566) ที่โรงแรมเลอเมอริเดียน กรุงนิวเดลี สาธารณัฐอินเดีย  นพ.ชลน่าน ศรีแก้ว รัฐมนตรีว่าการกระทรวงสาธารณสุข เป็นหัวหน้าคณะผู้แทนไทยเข้าร่วมการประชุมคณะกรรมการองค์การอนามัยโลกภูมิภาคเอเชียตะวันออกเฉียงใต้ สมัยที่ 76 (Seventy-Sixth Session of WHO Regional Committee for South-East Asia : RC76) ซึ่งจัดขึ้นระหว่างวันที่ 30 ตุลาคม - 2 พฤศจิกายน 2566
นพ.ชลน่านกล่าวว่า การประชุมดังกล่าวเป็นการประชุมประจำปีของประเทศสมาชิกองค์การอนามัยโลกภูมิภาคเอเชียตะวันออกเฉียงใต้ (WHO SEARO) จำนวน 11 ประเทศ ได้แก่ บังกลาเทศ ภูฏาน เกาหลีเหนือ อินเดีย อินโดนีเซีย มัลดีฟส์ เมียนมา เนปาล ศรีลังกา ไทย และติมอร์เลสเต โดยมีวัตถุประสงค์เพื่อผลักดันนโยบายความร่วมมือด้านสาธารณสุข การบริหารจัดการด้านงบประมาณและแผนงานของประเทศสมาชิกองค์การอนามัยโลกภูมิภาคเอเชียตะวันออกเฉียงใต้ รวมทั้งกำหนดแนวทางและกลไกการดำเนินงานให้สอดคล้องกับข้อมติที่ประชุมสมัชชาอนามัยโลก สมัยที่ 76 เมื่อเดือนพฤษภาคมที่ผ่านมา โดยตนจะเข้าร่วมการประชุมโต๊ะกลมระดับรัฐมนตรี (Ministerial Roundtable) ภายใต้หัวข้อ “การเสริมสร้างความเข็มแข็งด้านสาธารณสุขมูลฐาน ซึ่งเป็นองค์ประกอบสำคัญเพื่อบรรลุหลักประกันสุขภาพถ้วนหน้า (Strengthening Primary Health Care as a Key Element Towards Achieving Universal Health Coverage)” และเข้าร่วมการเลือกตั้งผู้อำนวยการองค์การอนามัยโลกภูมิภาคเอเชียตะวันออกเฉียงใต้คนใหม่ แทน ดร.ปูนาม เกตระปาล ซิงห์ ซึ่งจะหมดวาระในเดือนมกราคม 2567
***********************************************31 ตุลาคม 2566

ที่มา : https://www.thaigov.go.th/news/contents/details/74008