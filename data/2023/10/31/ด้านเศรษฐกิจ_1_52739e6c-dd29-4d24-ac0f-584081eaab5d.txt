รัฐบาลไทย-ข่าวทำเนียบรัฐบาล-กระทรวงคมนาคม ลุยตรวจสอบจัดระเบียบรถโดยสารสาธารณะในพื้นที่จังหวัดสมุทรปราการ


วันอังคารที่ 31 ตุลาคม 2566
กระทรวงคมนาคม ลุยตรวจสอบจัดระเบียบรถโดยสารสาธารณะในพื้นที่จังหวัดสมุทรปราการ
...
กระทรวงคมนาคม ลุยตรวจสอบจัดระเบียบรถโดยสารสาธารณะในพื้นที่จังหวัดสมุทรปราการ
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบหมายให้ นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจสอบการจัดระเบียบรถโดยสารสาธารณะ บริเวณหน้าห้างสรรพสินค้าบิ๊กซี สาขาสุขสวัสดิ์ และบริเวณการก่อสร้างรถไฟฟ้าสายสีม่วง ช่วงเตาปูน - ราษฎร์บูรณะ (สถานีพระประแดง) จังหวัดสมุทรปราการ พร้อมด้วย นายวีรภัทร คันธะ สมาชิกสภาผู้แทนราษฎร จังหวัดสมุทรปราการ พรรคก้าวไกล โดยมี ผู้แทนกรมการขนส่งทางบก (ขบ.) องค์การขนส่งมวลชนกรุงเทพ (ขสมก.) และการรถไฟฟ้าขนส่งมวลชนแห่งประเทศไทย (รฟม.) และเจ้าหน้าที่ที่เกี่ยวข้อง ร่วมลงพื้นที่ เมื่อวันที่ 30 ตุลาคม 2566
นายสรพงศ์ ไพฑูรย์พงษ์ กล่าวว่า จากกรณีสมาชิกสภาผู้แทนราษฎร พรรคก้าวไกล ได้มีข้อหารือในที่ประชุมสภาผู้แทนราษฎร กรณีปัญหารถโดยสารสาธารณะจอดรอผู้โดยสารเป็นเวลานานบริเวณถนนหน้าห้างสรรพสินค้าบิ๊กซี สาขาสุขสวัสดิ์ และบริเวณการก่อสร้างสถานีรถไฟฟ้าสายสีม่วง ช่วงเตาปูน - ราษฎร์บูรณะ (สถานีพระประแดง) ทำให้เกิดปัญหาการจราจรติดขัด กระทรวงฯ มีความห่วงใยประชาชนที่ได้รับผลกระทบและมิได้นิ่งนอนใจ เร่งรัดหน่วยงานที่เกี่ยวข้องดำเนินการแก้ไขปัญหาเพื่อบรรเทาความเดือดร้อนให้กับพี่น้องประชาชน ซึ่งจากการลงพื้นที่เพื่อตรวจสอบข้อเท็จจริงในวันนี้ พบปัญหารถโดยสารสาธารณะ ได้แก่ รถสองแถว รถเมล์ รถตู้ จอดแช่รอรับผู้โดยสารส่งผลทำให้รถติด และส่วนหนึ่งมาจากการดำเนินการก่อสร้างรถไฟฟ้าสายสีม่วง สถานีพระประแดง ที่ต้องปิดช่องทางจาราจรไป 1 เลน รวมถึงทางเลี้ยวเข้าห้างสรรพสินค้าบิ๊กซี  ซึ่งอยู่ห่างจากป้ายรถเมล์ไม่มาก จึงทำการจราจรเกิดการชะลอตัว โดยเฉพาะในชั่วโมงเร่งด่วนจะมีรถสัญจรหนาแน่นจึงทำให้รถติดมากขึ้น
ทั้งนี้ รองปลัดกระทรวงคมนาคม ได้หารือร่วมกับ สส. พรรคก้าวไกล โดยมีข้อสรุปร่วมกันว่าจะขอความอนุเคราะห์ห้างสรรพสินค้าบิ๊กซี เพื่อใช้พื้นที่บริเวณด้านหน้าภายในพื้นที่ของห้างฯ เป็นจุดจอดรับ - ส่งผู้โดยสาร ทดแทนจุดเดิมบริเวณด้านหน้าถนน เพื่อลดความติดขัดในจังหวะรถสาธารณะหยุดรับผู้โดยสาร ส่งผลให้การจราจรติดขัด โดย รฟม. จะดำเนินการปรับปรุงพื้นที่ในห้างฯ หากได้รับความอนุเคราะห์ดังกล่าว และให้ ขบ. และ ขสมก. ประสานผู้ประกอบการรถสาธารณะกำชับอย่าให้จอดรับ - ส่งผู้โดยสาร เป็นเวลานาน เพื่อไม่ให้เกิดการจราจรติดขัดและบรรเทาความเดือดร้อนให้กับพี่น้องประชาชนที่สัญจรไป - มาบริเวณดังกล่าว พร้อมทั้งเน้นย้ำให้ดำเนินการโดยยึดถือผลประโยชน์ที่ประชาชนจะได้รับเป็นสำคัญ สอดรับนโยบาย “คมนาคม เพื่อความอุดมสุขของประชาชน” ต่อไป

ที่มา : https://www.thaigov.go.th/news/contents/details/73966