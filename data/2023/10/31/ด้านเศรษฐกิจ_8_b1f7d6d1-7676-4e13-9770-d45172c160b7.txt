รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 404 สาย ตรัง - อำเภอละงู ตอน บ้านนา - บ้านสามแยก จังหวัดตรัง เป็น 4 ช่องจราจร แล้วเสร็จ เพิ่มศักยภาพการคมนาคมและขนส่ง รองรับระเบียงเศรษฐกิจพิเศษภาคใต้


วันอังคารที่ 31 ตุลาคม 2566
กรมทางหลวง ขยายทางหลวงหมายเลข 404 สาย ตรัง - อำเภอละงู ตอน บ้านนา - บ้านสามแยก จังหวัดตรัง เป็น 4 ช่องจราจร แล้วเสร็จ เพิ่มศักยภาพการคมนาคมและขนส่ง รองรับระเบียงเศรษฐกิจพิเศษภาคใต้
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินการโครงการก่อสร้างทางหลวงหมายเลข 404 สาย ตรัง - อำเภอละงู ตอน บ้านนา - บ้านสามแยก ระหว่าง กม. ที่ 21+869 - 43+000 พื้นที่จังหวัดตรัง ระยะทาง 21.13 กิโลเมตร แล้วเสร็จ ตามนโยบายนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการพัฒนาโครงสร้างพื้นฐานด้านการคมนาคมขนส่งพื้นที่ภาคใต้ให้มีศักยภาพ รองรับระเบียงเศรษฐกิจพิเศษภาคใต้ (Southern Economic Corridor: SEC)
ทางหลวงหมายเลข 404 เป็นโครงข่ายทางหลวงเชื่อมโยงการคมนาคมขนส่ง ระหว่างอำเภอย่านตาขาว - อำเภอปะเหลียน - อำเภอทุ่งหว้า - อำเภอละงู ประชาชนนิยมเลือกใช้เส้นทางนี้เพื่อเดินทางระหว่าง จังหวัดตรัง และสตูล เป็นทางหลวงขนาด 2 ช่องจราจร เลียบชายฝั่งทะเลอันดามัน ซึ่งทางหลวงสายดังกล่าวได้บรรจุไว้ในแผนพัฒนาโครงข่ายทางหลวงภาคใต้ชายฝั่งทะเลด้านตะวันตก ปัจจุบันมีปริมาณการจราจรเพิ่มขึ้นอย่างต่อเนื่อง ทล. เล็งเห็นความสำคัญในการพัฒนาเพื่อเพิ่มประสิทธิภาพทางหลวง และเพิ่มขีดความสามารถในการรองรับปริมาณการจราจรที่เพิ่มขึ้น จึงดำเนินการโครงการก่อสร้างฯ วงเงินงบประมาณ 1,054.947 ล้านบาท โดยขยายถนนจากเดิมขนาด 2 ช่องจราจร (ไป - กลับ) เป็นมาตรฐานทางชั้นพิเศษขนาด 4 ช่องจราจร (ไป - กลับ) ผิวจราจรแอสฟัลท์ติกคอนกรีต ช่องจราจรกว้าง 3.50 เมตร ไหล่ทางกว้าง 2.50 เมตร แบ่งทิศทางการจราจรด้วยเกาะกลางแบบถมดิน และติดตั้งระบบระบายน้ำ ก่อสร้างจุดกลับรถระดับเดียวกับถนน รวมงานติดตั้งไฟฟ้าแสงสว่างเพื่ออำนวยความสะดวกและความปลอดภัยในการเดินทางแก่ประชาชน
ทั้งนี้ โครงการฯ สามารถเพิ่มประสิทธิภาพการด้านคมนาคมขนส่งในพื้นที่ภาคใต้ฝั่งอันดามัน และส่งเสริมการพัฒนาด้านเศรษฐกิจในพื้นที่ เช่น การท่องเที่ยว การค้าขาย การลงทุน เป็นต้น รองรับการพัฒนาพื้นที่ SEC เพื่อเชื่อมโยงการขนส่งอ่าวไทย - อันดามัน ก้าวสู่การเป็นศูนย์กลางการขนส่งและโลจิสติกส์ของภูมิภาค

ที่มา : https://www.thaigov.go.th/news/contents/details/73999