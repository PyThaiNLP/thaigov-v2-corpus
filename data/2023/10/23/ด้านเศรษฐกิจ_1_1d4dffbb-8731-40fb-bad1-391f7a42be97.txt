รัฐบาลไทย-ข่าวทำเนียบรัฐบาล-สหรัฐอเมริกาเชิญ “รองปลัดเศรษฐเกียรติฯ” ลุยโรงงานสัตว์ปีก พร้อมโชว์การจัดการพื้นที่เกษตรกรรมและป่าไม้


วันจันทร์ที่ 23 ตุลาคม 2566
สหรัฐอเมริกาเชิญ “รองปลัดเศรษฐเกียรติฯ” ลุยโรงงานสัตว์ปีก พร้อมโชว์การจัดการพื้นที่เกษตรกรรมและป่าไม้
สหรัฐอเมริกาเชิญ “รองปลัดเศรษฐเกียรติฯ” ลุยโรงงานสัตว์ปีก พร้อมโชว์การจัดการพื้นที่เกษตรกรรมและป่าไม้
เมื่อวันที่ 14 - 22 ตุลาคม 2566 หน่วยงาน National Association of State Departments of Agriculture (NASDA) แห่งสหรัฐอเมริกา ได้เชิญ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วยคณะผู้แทนไทย ได้แก่ นายสุรกิตติ ศรีกุล ผู้ทรงคุณวุฒิด้านการผลิตพืช กรมวิชาการเกษตร, นายภาณุวัฒน์ เนียมเปรม รองกรรมการผู้จัดการอาวุโส (สายธุรกิจไก่เนื้อ) บริษัท เจริญโภคภัณฑ์อาหาร จำกัด (มหาชน) และเจ้าหน้าที่ที่เกี่ยวข้อง เข้าร่วมการศึกษาดูงานภาคอุตสาหกรรมเกษตรและอาหาร ณ สหรัฐอเมริกา
ทั้งนี้ รองปลัดฯ และคณะ ได้ร่วมศึกษาดูงาน ณ บริษัท Tyson Foods ซึ่งเป็นบริษัทอุตสาหกรรมอาหาร (สัตว์ปีก สุกร โค และอาหารแปรรูป) ที่มีขนาดใหญ่ของสหรัฐอเมริกา มีมูลค่าการขายภายในประเทศอยู่ที่ 53 พันล้านเหรียญสหรัฐต่อปี และมูลค่าการขายต่างประเทศอยู่ที่ 8.3 พันล้านเหรียญสหรัฐต่อปี มีฐานการผลิตกระจายอยู่ใน 13 ประเทศทั่วโลก โดยนายทอดด์ เมนโนติ (Mr.Todd Menotti) ผู้อำนวยการอาวุโสฝ่ายประสานงานภาครัฐระดับนานาชาติ บริษัท Tyson Foods ได้เชิญรองปลัดฯ และคณะ เข้าเยี่ยมชมบริษัทฯ ในส่วนของโรงฆ่าสัตว์ปีกและโรงตัดแต่งชิ้นส่วนสัตว์ปีก ซึ่งรองปลัดฯ กล่าวว่า โรงงานสัตว์ปีกของบริษัทฯ ในภาพรวมมีการดำเนินการที่เป็นไปตามมาตรฐานสากล
นอกจากนี้ รองปลัดฯ และคณะ ได้ร่วมศึกษาดูงาน ณ ศูนย์ Tree Improvement Center ของหน่วยงาน Oklahoma Department of Agriculture, Food and Forestry ซึ่งเป็นศูนย์จัดการและฟื้นฟูพื้นที่ป่าไม้และเพาะพันธุ์ไม้สน โดยมีการคัดเลือกเมล็ดพันธุ์และพัฒนาสายพันธุ์ไม้สนที่ดี เพื่อให้เจ้าของพื้นที่ป่าไม้นำไปปลูกในพื้นที่ เป็นการสร้างรายได้และเพิ่มความหลากหลายทางชีวภาพ ตลอดจนส่งเสริมการพัฒนาพื้นที่เกษตรกรรมและป่าไม้อย่างยั่งยืน

ที่มา : https://www.thaigov.go.th/news/contents/details/73652