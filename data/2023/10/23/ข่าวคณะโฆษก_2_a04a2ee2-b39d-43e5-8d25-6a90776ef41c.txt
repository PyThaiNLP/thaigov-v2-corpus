รัฐบาลไทย-ข่าวทำเนียบรัฐบาล-“คารม” เผย รัฐบาลเปิดให้ผู้พิการจากอุบัติเหตุการใช้รถใชัถนน ยื่นเรื่องขอรับจัดสรรเงินเป็นค่าอุปกรณ์ ตั้งแต่ 1 พ.ย - 29 ธ.ค 2566


วันจันทร์ที่ 23 ตุลาคม 2566
23/10/2566
พิมพ์
“คารม” เผย รัฐบาลเปิดให้ผู้พิการจากอุบัติเหตุการใช้รถใชัถนน ยื่นเรื่องขอรับจัดสรรเงินเป็นค่าอุปกรณ์ ตั้งแต่ 1 พ.ย - 29 ธ.ค 2566
“คารม” เผย รัฐบาลเปิดให้ผู้พิการจากอุบัติเหตุการใช้รถใชัถนน ยื่นเรื่องขอรับจัดสรรเงินเป็นค่าอุปกรณ์ ตั้งแต่ 1 พ.ย - 29 ธ.ค 2566
วันนี้ (23 ตุลาคม 2566) นายคารม พลพรกลาง รอง รองโฆษก ประจำสำนักนายกรัฐมนตรี เปิดเผยว่า รัฐบาลห่วงใยให้ความสำคัญกับคุณภาพชีวิตของประชาชนทุกคน มุ่งมั่นให้ประชาชนใช้ชีวิตได้อย่างสะดวกสบาย เข้าถึงโอกาส ลดความเหลื่อมล้ำ สามารถดำเนินชีวิตได้อย่างมีความสุข
นายคารม กล่าวว่า รัฐบาล โดยกรมการขนส่งทางบก กระทรวงคมนาคม  เปิดรับคำขอรับจัดสรรเงินเป็นค่าอุปกรณ์ช่วยเหลือผู้พิการ อันเนื่องมาจากการประสบภัยที่เกิดจากการใช้รถใช้ถนน ประจำปีงบประมาณ พ.ศ. 2566 ซึ่งเป็นการจัดสรรเงินสำหรับเป็นค่าอุปกรณ์ช่วยเหลือผู้ที่พิการเนื่องจากประสบภัยที่เกิดจากการใช้รถใช้ถนน (ฟรี) โดยคุณสมบัติผู้ยื่นคำขอต้องเป็นผู้พิการอันเนื่องมาจากการประสบภัยที่เกิดจากการใช้รถใช้ถนนที่ไม่เคยได้รับความช่วยเหลือจากกองทุนหรือหน่วยงานอื่น หรือเคยได้รับความช่วยเหลือจากกองทุนหรือหน่วยงานอื่นมาแล้วเกินกว่า 3 ปี นับถึงวันที่ยื่นคำขอ เว้นแต่เป็นอุปกรณ์คนละประเภทกับที่เคยได้รับความช่วยเหลือ และไม่เป็นผู้ที่เคยฝ่าฝืนเงื่อนไขเกี่ยวกับการขอรับจัดสรรเป็นค่าอุปกรณ์ช่วยเหลือผู้พิการ ของกรมการขนส่งทางบก
นายคารม กล่าวว่า ผู้พิการเตรียมบัตรประจำตัวประชาชน หรือหลักฐานแสดงตนอื่นที่ทางราชการออกให้ เช่น บัตรประจำตัวผู้พิการ รูปถ่ายของผู้พิการที่แสดงให้เห็นถึงลักษณะความพิการอย่างชัดเจน รูปถ่ายแสดงสภาพอุปกรณ์ช่วยเหลือผู้พิการที่ใช้อยู่ในปัจจุบัน  รูปถ่ายแสดงสภาพแวดล้อมบริเวณที่พักอาศัยหรือบ้านพักผู้พิการ (กรณีขอรถนั่งไฟฟ้า) และประวัติทางการแพทย์จากทะเบียนผู้ป่วย (OPD Card) หรือหลักฐานที่ทางราชการออกให้ หรือหลักฐานการขอรับหรือได้รับการชดเชยค่าสินไหมทดแทนจากบริษัทประกันภัย หรือเอกสารหลักฐานยืนยัน หรือระบุโดยแพทย์และมีตราประทับของสถานพยาบาลไว้อย่างชัดเจนว่าความพิการของผู้พิการมีสาเหตุมาจากการประสบภัยที่เกิดจากการใช้รถใช้ถนน
“ผู้พิการที่ประสงค์จะขอรับอุปกรณ์ สามารถยื่นคำขอตามแบบที่กรมการขนส่งทางบกกำหนด พร้อมด้วยเอกสารหลักฐาน ณ สำนักงานขนส่งจังหวัดตามภูมิลำเนาของผู้พิการ ตั้งแต่วันที่ 1 พฤศจิกายน ถึงวันที่ 29 ธันวาคม 2566“ นายคารม กล่าว

ที่มา : https://www.thaigov.go.th/news/contents/details/73651