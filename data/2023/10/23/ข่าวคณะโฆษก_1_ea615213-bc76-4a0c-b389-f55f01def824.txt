รัฐบาลไทย-ข่าวทำเนียบรัฐบาล-​‘รัดเกล้า’ เผย รัฐบาลมุ่งสร้างรายได้ให้พี่น้องเกษตรกร ใช้หลักการ “ตลาดนำ นวัตกรรมเสริม เพิ่มรายได้” เริ่ม kick off ที่ชัยนาท เพื่อไปต่อทั่วประเทศ


วันจันทร์ที่ 23 ตุลาคม 2566
23/10/2566
พิมพ์
​‘รัดเกล้า’ เผย รัฐบาลมุ่งสร้างรายได้ให้พี่น้องเกษตรกร ใช้หลักการ “ตลาดนำ นวัตกรรมเสริม เพิ่มรายได้” เริ่ม kick off ที่ชัยนาท เพื่อไปต่อทั่วประเทศ
​‘รัดเกล้า’ เผย รัฐบาลมุ่งสร้างรายได้ให้พี่น้องเกษตรกร ใช้หลักการ “ตลาดนำ นวัตกรรมเสริม เพิ่มรายได้” เริ่ม kick off ที่ชัยนาท เพื่อไปต่อทั่วประเทศ
วันที่ 23 ตุลาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงเกษตรและสหกรณ์ มุ่งมั่นที่จะสร้างรายได้ให้เกษตรกร ผ่านหลักการ “ตลาดนำ นวัตกรรมเสริม เพิ่มรายได้” โดยเน้นการส่งเสริมการทำอาชีพเสริมเพิ่มรายได้ นอกจากการเพาะปลูกพืช อีกภารกิจเร่งด่วนคือการบริหารจัดการน้ำตามความต้องการน้ำในแต่ละพื้นที่ การบริหารจัดการทรัพยากรดิน บริหารจัดการแปลงเกษตร และการวิจัยพัฒนาพันธุ์เพื่อเพิ่มผลผลิต นำนวัตกรรมเกษตรแม่นยำมาใช้ เพื่อเพิ่มมูลค่าผลตอบแทนต่อไร่ให้สูงขึ้น ขับเคลื่อนสร้าง “ชัยนาทโมเดล” ให้จังหวัดชัยนาทเป็นต้นแบบเพื่อขยายผลไปทั่วประเทศ
โดย “ชัยนาทโมเดล” มีแนวทางการส่งเสริม ดังนี้ 1. นวัตกรรมข้าวพันธุ์ดี เมล็ดข้าวพันธุ์ดี (ใช้น้ำน้อย ผลผลิตสูง ทนทานโรค และแมลง) 2. ลดต้นทุน เพิ่มศักยภาพการผลิต ส่งเสริมการปลูกพืชแห่งโอกาส 3. บริหารจัดการทรัพยากรดินให้เหมาะสมกับพืช 4. ระบบตลาดนำการผลิต 5. ขยายสาขาวิทยาลัยเทคนิคชัยนาท และ 6. เพิ่มศักยภาพวิทยาลัยเกษตรและเทคโนโลยีชัยนาท
รองโฆษกฯ รัดเกล้าฯ กล่าวว่า กระทรวงเกษตรและสหกรณ์ จะเดินหน้าขับเคลื่อนให้จังหวัดชัยนาทเป็น ‘จังหวัดต้นแบบด้านการเกษตร’ และร่วมสนับสนุนในพื้นที่ที่มีความพร้อม โดยกรมพัฒนาที่ดิน มีส่วนสำคัญในการขับเคลื่อนกิจกรรมพัฒนาที่ดินเพื่อสนับสนุนกรปรับเปลี่ยนการผลิตในพื้นที่ไม่เหมาะสม ตาม Agri-Map รวมการพัฒนาแหล่งน้ำและระบบกระจายน้ำต่างๆ เช่น ธนาคารน้ำใต้ดิน แหล่งน้ำในไร่นานอกเขตชลประทาน รวมถึงการบริหารจัดการทรัพยากรดินและการดำเนินการพัฒนาที่ดินเพื่อสนับสนุนการปรับเปลี่ยนการผลิตจากข้าว ในพื้นที่ที่ไม่เหมาะสม มาเป็นปลูกหญ้าเลี้ยงสัตว์ โดยจัดทำระบบอนุรักษ์ดินและน้ำ
เป้าหมายเบื้องต้นคือการพัฒนาพื้นที่ส่งเสริมให้เกษตรกรจำนวนมากกว่า 100 ครอบครัวได้มีอาชีพเลี้ยงโคพื้นเมือง โดยให้องค์ความรู้สนับสนุนแหล่งเงินทุน ใช้ปัจจัยการผลิตท้องถิ่น ยกระดับคุณภาพและมาตรฐานสินค้าเกษตร และหาช่องทางการตลาด ให้เกษตรกรมีรายได้เพิ่มขึ้น มากกว่าการผลิตพืชเพียงอย่างเดียว ลดความเสี่ยงด้านการผลิตและการตลาด อีกทั้งยังทำการผลิตในรูปแบบ BCG Model เพื่อรักษาระบบนิเวศเกษตรอีกด้วย
“การสร้างความยั่งยืนทางด้านรายได้ให้พี่น้องเกษตรกรถือเป็นหน้าที่สำคัญประการหนึ่งของรัฐบาล โดยกระทรวงเกษตรฯ ได้เดินหน้าผลักดันหาอาชีพเสริม ประกอบอาชีพหลัก ให้สามารถพึ่งพาตนเองได้ และมีฐานะที่มั่นคง ช่วยขับเคลื่อนเศรษฐกิจฐานราก ตามหลักการ “ตลาดนำ นวัตกรรมเสริม เพิ่มรายได้” นางรัดเกล้าฯ กล่าว

ที่มา : https://www.thaigov.go.th/news/contents/details/73649