รัฐบาลไทย-ข่าวทำเนียบรัฐบาล-“รมช.ไชยา” รับทราบความเดือดร้อนผู้เลี้ยงกุ้ง-สุกร เน้นชัดปราบปรามสินค้าเกษตรเถื่อนแก้ปัญหาราคาสินค้าเกษตรตกต่ำ


วันพฤหัสบดีที่ 12 ตุลาคม 2566
“รมช.ไชยา” รับทราบความเดือดร้อนผู้เลี้ยงกุ้ง-สุกร เน้นชัดปราบปรามสินค้าเกษตรเถื่อนแก้ปัญหาราคาสินค้าเกษตรตกต่ำ
“รมช.ไชยา” รับทราบความเดือดร้อนผู้เลี้ยงกุ้ง-สุกร เน้นชัดปราบปรามสินค้าเกษตรเถื่อนแก้ปัญหาราคาสินค้าเกษตรตกต่ำ
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจราชการรับฟังปัญหา และพบปะกลุ่มเกษตรกรผู้เลี้ยงกุ้ง และกลุ่มเกษตรกรผู้เลี้ยงสุกร โดยมี น.สพ.ประภาส ภิญโญชีพ รองอธิบดีกรมปศุสัตว์ นายประพันธ์ ลีปายะคุณ รองอธิบดีกรมประมง ผู้บริหารส่วนราชการจังหวัดสุพรรณบุรี และหัวหน้าส่วนราชการที่เกี่ยวข้อง เข้าร่วม ณ วัดโคกเจ็ดลูก ต.บางตาเถร อ.สองพี่น้อง จ.สุพรรณบุรี ว่า สำหรับการลงพื้นที่ในวันนี้ได้รับทราบปัญหาความเดือดร้อนจากกลุ่มเกษตรกรผู้เลี้ยงกุ้ง และกลุ่มเกษตรกรผู้เลี้ยงสุกร ในพื้นที่จังหวัดสุพรรณบุรีและจังหวัดใกล้เคียง ในประเด็นปัญหาราคาผลผลิตตกต่ำ ซึ่งส่วนหนึ่งเป็นผลมาจากปริมาณสินค้าเกษตรที่มีการลักลอบนำเข้ามาอย่างผิดกฎหมาย โดยรมช.ไชยา ได้เน้นย้ำว่า กระทรวงเกษตรและสหกรณ์มีนโยบายที่ชัดเจนในการประกาศสงครามกับสินค้าเกษตรที่มีการลักลอบนำเข้าผิดกฎหมายอย่างจริงจัง เพื่อป้องกันและปราบปรามกระบวนการดังกล่าว รวมถึงแก้ไขปัญหากลไกตลาดบิดเบี้ยว ทำให้ราคาผลผลิตตกต่ำ สร้างความเดือดร้อนให้แก่พี่น้องเกษตรกรและผู้ประกอบการรายย่อยภายในประเทศ ในประเด็นปัญหาราคาต้นทุนการผลิตสูง ไม่สอดคล้องกับราคาผลผลิต ได้มอบหมายหน่วยงานที่เกี่ยวข้องในการศึกษาแนวทางการผลิตอาหารสัตว์ทางเลือก เพื่อลดต้นทุนด้านอาหารสำเร็จรูปให้แก่เกษตรกร พร้อมเสนอแนะ กรมประมง ในการเปิดช่องทางการค้า สร้างโอกาสให้กลุ่มเกษตรกรและผู้ประกอบการรายย่อย สามารถเข้าถึงกระบวนการส่งออกสินค้าปศุสัตว์มากขึ้น อีกด้วย

ที่มา : https://www.thaigov.go.th/news/contents/details/73303