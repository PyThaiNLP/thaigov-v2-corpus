รัฐบาลไทย-ข่าวทำเนียบรัฐบาล-​นายกฯ หารือเอกอัครราชทูตอิสราเอลฯ เสียใจกับความสูญเสียที่เกิดขึ้น ขอความช่วยเหลือให้เกิดการปล่อยตัวคนไทยที่ถูกจับเป็นตัวประกัน และสนับสนุนภารกิจพาคนไทยทั้งหมดที่ต้องการกลับประเทศ


วันศุกร์ที่ 13 ตุลาคม 2566
13/10/2566
พิมพ์
​นายกฯ หารือเอกอัครราชทูตอิสราเอลฯ เสียใจกับความสูญเสียที่เกิดขึ้น ขอความช่วยเหลือให้เกิดการปล่อยตัวคนไทยที่ถูกจับเป็นตัวประกัน และสนับสนุนภารกิจพาคนไทยทั้งหมดที่ต้องการกลับประเทศ
​นายกฯ หารือเอกอัครราชทูตอิสราเอลฯ เสียใจกับความสูญเสียที่เกิดขึ้น ขอความช่วยเหลือให้เกิดการปล่อยตัวคนไทยที่ถูกจับเป็นตัวประกัน และสนับสนุนภารกิจพาคนไทยทั้งหมดที่ต้องการกลับประเทศ
วันนี้ (13 ตุลาคม 2566) เวลา 08.45 น. ณ ห้องสีม่วง ตึกไทยคู่ฟ้า ทำเนียบรัฐบาล นางออร์นา ซากิฟ (H.E. Mrs. Orna Sagiv) เอกอัครราชทูตรัฐอิสราเอลประจำประเทศไทย เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยนายสัตวแพทย์ชัย วัชรงค์ โฆษกประจำสำนักนายกรัฐมนตรี สรุปผลการหารือ ดังนี้
นายกรัฐมนตรีกล่าวว่า รัฐบาลได้ติดตามสถานการณ์ความไม่สงบที่เกิดขึ้นด้วยความกังวล หวังว่าสถานการณ์กลับเป็นปกติในเร็ววัน และแสดงความเสียใจต่อการสูญเสียชีวิตและทรัพย์สิน ไทยขอคัดค้านความรุนแรงที่เกิดขึ้นในทุกรูปแบบโดยทุกฝ่าย โดยเฉพาะอย่างยิ่งเมื่อส่งผลกระทบต่อผู้บริสุทธิ์ รวมถึงคนไทย
เอกอัครราชทูตอิสราเอลฯ กล่าวว่ารัฐบาลอิสราเอลเสียใจกับเหตุการณ์ที่เกิดขึ้น ความสูญเสียเกิดแก่ผู้บริสุทธิ์ โดยพร้อมให้ความช่วยเหลือประชาชนไทย และผู้บริสุทธิ์ทุกคน พร้อมจะดูแลทุกคนที่อยู่ในประเทศอิสราเอลเหมือนเป็นพลเมืองของตนเอง แต่ขอให้เข้าใจว่าอิสราเอลเผชิญกับสงครามรูปแบบที่ไม่เคยเจอมาก่อน อย่างไรก็ดี ยินดีที่จะให้ความช่วยเหลือ ร่วมมือกับรัฐบาลไทย ท่ามกลางสถานการณ์และความท้าทายที่เกิดขึ้นนี้อย่างดีที่สุด ซึ่งตอนนี้ได้อพยพคนที่อยู่ในพื้นที่อันตรายออกมา 4 กิโลเมตรจากพื้นที่อันตราย
รัฐบาลไทยให้ความสําคัญสูงสุดในสวัสดิภาพและความปลอดภัยของคนไทยในอิสราเอล ซึ่งมีประมาณ 30,000 คน โดยนายกรัฐมนตรีได้หารือกับเอกอัครราชทูตไทย ณ กรุงเทลอาวีฟ อย่างใกล้ชิด เพื่อติดตาม ประเมินสถานการณ์และจัดแผนให้การช่วยเหลือคนไทย ขอบคุณฝ่ายอิสราเอลที่ให้การสนับสนุนคนไทยที่ได้รับผลกระทบจากความรุนแรง และขอรับการสนับสนุนความช่วยเหลืออย่างต่อเนื่อง เพื่อความปลอดภัยและสวัสดิภาพของคนไทยทุกคน
ตอนนี้มีคนไทย 16 คน ถูกลักพาตัว ซึ่งรัฐบาลห่วงกังวลต่อความปลอดภัยของคนไทยเหล่านี้ ขอให้รัฐบาลอิสราเอลให้ความช่วยเหลือเพื่อให้คนไทยทั้ง 16 คน ได้รับการปล่อยตัว รวมทั้งขอความสนับสนุนภารกิจการพาคนไทย ซึ่งลงทะเบียนเกือบ 6 พันคน ต้องการกลับบ้าน ซึ่งเอกอัครราชทูตฯ ขอให้เชื่อว่าจะร่วมมือทุกทาง ให้ความช่วยเหลือทุกทางที่ทำได้ เพื่อช่วยคนไทย และในโอกาสนี้ นายกรัฐมนตรี ได้ขอให้นายจ้างชาวอิสราเอลดูแลลูกจ้างชาวไทยทุกคนอย่างดีด้วย

ที่มา : https://www.thaigov.go.th/news/contents/details/73318