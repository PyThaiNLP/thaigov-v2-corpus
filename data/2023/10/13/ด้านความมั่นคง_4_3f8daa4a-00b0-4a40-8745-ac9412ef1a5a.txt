รัฐบาลไทย-ข่าวทำเนียบรัฐบาล-พ่อเมืองศรีสะเกษ ลงพื้นที่เยี่ยมให้กำลังใจครอบครัวแรงงานไทยที่เสียชีวิตจากเหตุความไม่สงบของประเทศอิสราเอล พร้อมมอบถุงยังชีพและเงินช่วยเหลือยามฉุกเฉิน


วันพฤหัสบดีที่ 12 ตุลาคม 2566
12/10/2566
พิมพ์
พ่อเมืองศรีสะเกษ ลงพื้นที่เยี่ยมให้กำลังใจครอบครัวแรงงานไทยที่เสียชีวิตจากเหตุความไม่สงบของประเทศอิสราเอล พร้อมมอบถุงยังชีพและเงินช่วยเหลือยามฉุกเฉิน
พ่อเมืองศรีสะเกษ ลงพื้นที่เยี่ยมให้กำลังใจครอบครัวแรงงานไทยที่เสียชีวิตจากเหตุความไม่สงบของประเทศอิสราเอล พร้อมมอบถุงยังชีพและเงินช่วยเหลือยามฉุกเฉิน เน้นย้ำ สั่งการนายอำเภอ เร่งตรวจสอบข้อมูลแรงงานตกค้าง เพื่อดำเนินการช่วยเหลือแก่แรงงานและครอบครัว
วันนี้ (12 ต.ค. 66) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า ตนพร้อมด้วย นางสาวภคนันท์ ศิลาอาสน์ ประธานแม่บ้านมหาดไทยจังหวัดศรีสะเกษ ได้ร่วมลงพื้นที่เยี่ยมให้กำลังใจครอบครัวแรงงานไทยที่เสียชีวิตจากเหตุความไม่สงบของประเทศอิสราเอล ณ บ้านกระแชงเมืองใหม่ หมู่ที่ 17 ตำบลกระแชง อำเภอกันทรลักษ์ จังหวัดศรีสะเกษ พร้อมมอบถุงยังชีพสิ่งของเครื่องอุปโภคบริโภค และเงินช่วยเหลือในภาวะฉุกเฉิน โดยมี นางสาวชนมณัฐ รอดบุญธรรม รองผู้ว่าราชการจังหวัดศรีสะเกษ นายวิชัย เลิศภัทรนันท์ แรงงานจังหวัดศรีสะเกษ นางทัศนี ขจัดมลทิน จัดหางานจังหวัดศรีสะเกษ นางนิภา คงเพชร พัฒนาสังคมและความมั่นของมนุษย์จังหวัดศรีสะเกษ นายแพทย์พิเชษฐ์ จงเจริญ รองนายแพทย์สาธารณสุขจังหวัดศรีสะเกษ ผู้แทนประกันสังคมจังหวัดศรีสะเกษ นายสุกิจ เหลืองสกุลไทย นายอำเภอกันทรลักษ์ และกิ่งกาชาดอำเภอกันทรลักษ์ ผู้บริหารองค์กรปกครองส่วนท้องถิ่นอำเภอกันทรลักษ์ และ ดร.กัลยาณี ธรรมจารี นักสังคมสงเคราะห์และนายกสมาคมส่งเสริมเครือข่ายการท่องเที่ยวจังหวัดศรีสะเกษ ร่วมลงพื้นที่เยี่ยมให้กําลังใจ
"จากการลงพื้นที่ครั้งนี้ ได้พบปะพูดคุยให้กำลังใจครอบครัว ซึ่งประกอบด้วย บิดา มารดา ภรรยาและบุตรของผู้เสียชีวิต พร้อมทั้งได้เข้าโอบกอดเพื่อให้กำลังใจ ก่อนที่จะทำการผูกแขนเรียกขวัญกำลังใจให้ครอบครัวมีกำลังใจในการสู้ชีวิตต่อไป ซึ่งทุกคนในครอบครัวต่างอยู่ในอาการเศร้าโศกเสียใจอย่างมาก เพราะ ผู้เสียชีวิตเป็นเสาหลักของครอบครัว ส่งเสียเลี้ยงครอบครัวให้มีความเป็นอยู่ที่ดี ตนจึงให้คำยืนยันว่าจังหวัดศรีษะเกษมีความห่วงใยในความปลอดภัยของแรงงานรวมถึงครอบครัวผู้ได้รับผลกระทบจากเหตุการณ์ดังกล่าวทุกคน และจะพยายามเร่งให้ความช่วยเหลือพาทุกคนกลับประเทศโดยเร็ว ซึ่งส่วนสิทธิประโยชน์ของผู้เสียชีวิตจะเป็นไปตามกฎหมายแรงงาน โดยทางแรงงานจังหวัดจะดำเนินการให้ความช่วยเหลือตามสิทธิอย่างเต็มที่ ขอแสดงความเสียใจกับครอบครัวและให้มีกำลังใจต่อไป" นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวในช่วงต้น
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวต่ออีกว่า จังหวัดศรีสะเกษ ได้จัดตั้งศูนย์ช่วยเหลือและติดตามสถานการณ์ความไม่สงบของประเทศอิสราเอล ซึ่งขณะนี้ได้สั่งการให้นายอำเภอทุกอำเภอที่มีแรงงานไทยที่เดินทางไปทำงานที่ประเทศอิสราเอล ลงพื้นที่ตรวจเยี่ยมให้กำลังใจครอบครัวแรงงานชาวไทยที่ทำงานอยู่ในประเทศอิสราเอล เพื่อสร้างขวัญ กำลังใจ และเตรียมพร้อมประสานข้อมูลความต้องการของครอบครัว/ตัวผู้ใช้แรงงาน อีกทั้ง ยังได้กำชับไปยังนายอำเภอกันทรลักษ์ ตรวจสอบข้อมูลเบื้องต้น พบว่ามีแรงงานไทยที่เดินทางไปทำงานที่ประเทศอิสราเอล มากกว่า 300 คน ซึ่งจะเร่งให้การช่วยเหลือต่อไป
"ขอขอบคุณ เหล่ากาชาดจังหวัด สมาชิกชมรมแม่บ้านมหาดไทยจังหวัด สำนักงานพัฒนาสังคมและความมั่นคงของมนุษย์จังหวัด ตลอดจนภาคีเครือข่ายทุกภาคส่วนที่ได้มอบเงินช่วยเหลือและสิ่งของเครื่องใช้เพื่อบำรุงขวัญกำลังใจแก่ครอบครัวผู้เสียชีวิต ทั้งนี้ หากครอบครัวหรือญาติของแรงงานไทยที่ทำงานในประเทศอิสราเอลต้องการขอรับความช่วยเหลือเร่งด่วน สามารถติดต่อได้ที่ ศูนย์ช่วยเหลือแรงงานและติดตามสถานการณ์การสู้รบในอิสราเอล จังหวัดหนองบัวลำภู หรือติดต่อสถานเอกอัครราชทูต ณ กรุงเทลอาวีฟ หมายเลขโทรศัพท์ +972 546368150 สายด่วนกรมการจัดหางาน 1694 (ตลอด 24 ชั่วโมง) 022456710-11 (ในเวลาราชการ) หรือศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวเพิ่มเติม

ที่มา : https://www.thaigov.go.th/news/contents/details/73311