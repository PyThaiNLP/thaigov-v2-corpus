รัฐบาลไทย-ข่าวทำเนียบรัฐบาล-ชุดปฏิบัติการพิเศษกรมการปกครองสนธิกำลังตำรวจเข้าให้การช่วยเหลือผู้เสียหายจากการค้ามนุษย์กลางเมืองลำปาง


วันพฤหัสบดีที่ 12 ตุลาคม 2566
12/10/2566
พิมพ์
ชุดปฏิบัติการพิเศษกรมการปกครองสนธิกำลังตำรวจเข้าให้การช่วยเหลือผู้เสียหายจากการค้ามนุษย์กลางเมืองลำปาง
ชุดปฏิบัติการพิเศษกรมการปกครองสนธิกำลังตำรวจเข้าให้การช่วยเหลือผู้เสียหายจากการค้ามนุษย์กลางเมืองลำปาง
เมื่อวันที่ 11 ต.ค. 66 นายอรรษิษฐ์ สัมพันธรัตน์ อธิบดีกรมการปกครอง เปิดเผยว่า กรมการปกครองได้มอบหมายให้ชุดปฏิบัติการพิเศษกรมการปกครอง นำโดยนายรณรงค์ ทิพย์ศิริ ผู้ตรวจราชการกรมการปกครอง ร่วมกับกองบังคับการกองอาสารักษาดินแดนจังหวัดลำปาง และหน่วยงานที่เกี่ยวข้อง เข้าให้การช่วยเหลือผู้เสียหายจากการค้ามนุษย์ ซึ่งเป็นเด็กสาวอายุต่ำกว่า 18 ปี ในพื้นที่อำเภอเมืองลำปาง จังหวัดลำปาง
“จากการเข้าให้การช่วยเหลือเหยื่อในครั้งนี้พบว่ามีเด็กสาวอายุต่ำกว่า 18 ปี จำนวน 5 คน ถูกนำตัวมาแสวงหาประโยชน์ทางเพศจากการค้าประเวณี และแสวงหาประโยชน์ทางเพศในรูปแบบอื่น ซึ่งเจ้าของร้านคาราโอเกะ จะให้เด็กสาวนั่งปรนนิบัติลูกค้า โดยลูกค้าบางรายจะมีการล่วงละเมิดทางเพศในลักษณะการอนาจารเด็ก และบางรายจะมีการซื้อบริการทางเพศเด็ก โดยจะนำตัวเด็กขึ้นไปร่วมประเวณีบนห้องชั้น 2 ของร้าน ซึ่งค่าตัวในการร่วมประเวณีเด็ก จะมีตั้งแต่ 2,500 - 10,000 บาท หากเด็กบางคนที่ไม่ยอมขายบริการทางเพศ ก็จะถูกลูกค้าบางรายคุกคามทางเพศ กอดจูบลูบคลำอวัยวะเพศของเด็ก ทำให้เด็กรู้สึกกลัว และบางครั้งถึงกับร้องไห้” นายอรรษิษฐ์ฯ กล่าว
นายอรรษิษฐ์ สัมพันธรัตน์ อธิบดีกรมการปกครอง กล่าวอีกว่า จากการประชุมทีมสหวิชาชีพและร่วมคัดแยกผู้เสียหายจากการค้ามนุษย์ได้มีเด็กที่ตกเป็นเหยื่อให้ข้อมูลกับเจ้าหน้าที่ว่า มีข้าราชการชั้นผู้ใหญ่ตำแหน่งผู้อำนวยการ หัวหน้าหน่วยงานประจำจังหวัดลำปางหน่วยงานหนึ่ง มาใช้บริการที่ร้านนี้ประจำ โดยมีการเรียกเด็กมาปรนนิบัติที่โต๊ะ และมีการโอบกอดหอมแก้มเด็ก นอกจากนี้ ยังมีครูโรงเรียนมัธยมชื่อดังของจังหวัดลำปาง 2 รายที่มาใช้บริการ ซึ่งพบว่ามีกระทำอนาจารล่วงละเมิดทางเพศ กอดจูบลูบคลำควักล้วงของสงวนเด็ก ซึ่งทีมสหวิชาชีพได้รับทราบข้อมูลแล้ว และพนักงานสอบสวนสถานีตำรวจภูธรเขลางค์นครจะได้ดำเนินการสอบสวนตามกระบวนการต่อไป
นายอรรษิษฐ์ สัมพันธรัตน์ อธิบดีกรมการปกครอง กล่าวเพิ่มเติมว่า นอกจากนี้ กองบังคับการตำรวจภูธรจังหวัดลำปาง และสถานีตำรวจภูธรเขลางค์นคร ได้ร่วมกับชุดปฏิบัติการพิเศษกรมการปกครองเข้าทำการจับกุมเจ้าของร้านคาราโอเกะ ที่นำเด็กมาค้าประเวณีไว้ได้แล้วพร้อมแจ้ง 6 ข้อหาหนัก คือ 1) ค้ามนุษย์ด้วยการแสวงหาประโยชน์โดยมิชอบจากเด็ก ด้วยการค้าประเวณีและแสวงหาประโยชน์ทางเพศในรูปแบบอื่นจากเด็ก 2) เป็นธุระจัดหาหรือชักพาไปซึ่งเด็กอายุกว่า 15 ปี แต่ไม่เกิน 18 ปี เพื่อให้บุคคลนั้นค้าประเวณี 3) เป็นผู้ดูแลหรือผู้จัดการสถานการค้าประเวณี ซึ่งมีเด็กอายุกว่า 15 ปีแต่ไม่เกิน 18 ปี ทำการค้าประเวณีอยู่ด้วย 4) ส่งเสริม หรือยินยอมให้เด็กประพฤติตนไม่สมควร 5) บังคับ ขู่เข็ญ ใช้ ชักจูง ยุยงส่งเสริม หรือยินยอมให้เด็กแสดง หรือกระทำการอันมีลักษณะลามกอนาจาร และ 6) ตั้งสถานบริการโดยไม่ได้รับอนุญาต
“ขณะนี้ เจ้าหน้าที่ได้ช่วยเหลือเด็กสาว จำนวน 3 คน ได้แล้ว ซึ่งเด็กสาวที่เหลืออีก 2 คน ที่เคยทำงานในร้านคาราโอเกะดังกล่าว ทางทีมสหวิชาชีพจะได้หาทางติดต่อมาสัมภาษณ์คัดแยก เพื่อให้ความช่วยเหลือต่อไป โดยเด็กสาวทั้ง 3 คน ที่ช่วยออกมาได้จะอยู่ในความดูแลของเจ้าหน้าที่สำนักงานพัฒนาสังคมและความมั่นคงของมนุษย์จังหวัดลำปาง เพื่อจะได้รับการดูแล เยียวยา รักษาจิตใจ พร้อมติดตามเฝ้าระวังอย่างต่อเนื่อง” นายอรรษิษฐ์ฯ กล่าวเพิ่มเติม
ด้าน นายรณรงค์ ทิพย์ศิริ ผู้ตรวจราชการกรมการปกครอง กล่าวว่า เพื่อเป็นไปตามกฎหมายที่เกี่ยวข้อง ท่านนายอำเภอเมืองลำปาง จะได้เสนอต่อผู้ว่าราชการจังหวัดลำปาง ออกคำสั่งปิดร้านดังกล่าว มีกำหนด 5 ปี ตามคำสั่งหัวหน้า คสช. ที่ 22/2558 พร้อมเฝ้าระวังติดตามอย่าให้มีเหตุการณ์ในลักษณะนี้เกิดขึ้นอีก ทั้งนี้ กรมการปกครอง กระทรวงมหาดไทย ภายใต้การนำของนายอรรษิษฐ์ สัมพันธรัตน์ อธิบดีกรมการปกครอง ให้ความสำคัญในการดำเนินการตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทยด้วยการมุ่งมั่นจัดระเบียบสังคมเพื่อสร้างความสงบสุขในสังคม โดยเฉพาะอย่างยิ่งการปราบปรามการค้ามนุษย์ให้หมดสิ้นไปจากสังคมไทย โดยหากพี่น้องประชาชนทราบเบาะแสหรือพบเห็นการกระทำความผิดเกี่ยวกับการค้ามนุษย์ ขอให้ได้แจ้งมาที่ศูนย์ดำรงธรรมสายด่วน 1567 ตลอด 24 ชั่วโมง เพื่อฝ่ายปกครองจะได้บูรณาการร่วมกับเจ้าหน้าที่ตำรวจและหน่วยงานที่เกี่ยวข้องเข้าดำเนินการโดยทันที เพื่อทำให้ปัญหาการค้ามนุษย์หมดไปจากสังคมไทย และจะดำเนินคดีกับผู้เกี่ยวข้องทั้งกระบวนการอย่างเด็ดขาด ไม่มีละเว้น

ที่มา : https://www.thaigov.go.th/news/contents/details/73308