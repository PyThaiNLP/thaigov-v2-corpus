รัฐบาลไทย-ข่าวทำเนียบรัฐบาล-“พวงเพ็ชร” เยือนจีน เตรียมเซ็น MOU กับ China Media Group ยกระดับความร่วมมือสื่อ ไทย-จีน 4 ด้าน


วันพุธที่ 18 ตุลาคม 2566
18/10/2566
พิมพ์
“พวงเพ็ชร” เยือนจีน เตรียมเซ็น MOU กับ China Media Group ยกระดับความร่วมมือสื่อ ไทย-จีน 4 ด้าน
“พวงเพ็ชร” เยือนจีน เตรียมเซ็น MOU กับ China Media Group ยกระดับความร่วมมือสื่อ ไทย-จีน 4 ด้าน
วันที่ 18 ตุลาคม เวลา 08.55 น. (ตามเวลาท้องถิ่น) นางพวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย นายวราวุธ ยันต์เจริญ ผู้ช่วยรัฐมนตรีประจำสำนักนายกรัฐมนตรี เดินทางถึงท่าอากาศยานนานาชาติปักกิ่ง สาธารณรัฐประชาชนจีน โดยมี นายสิทธิกร ฉันทแดนสุวรรณ อัครราชทูตที่ปรึกษา สถานเอกอัครราชทูต ณ กรุงปักกิ่ง พร้อมด้วยเจ้าหน้าที่กรมประชาสัมพันธ์ ให้การต้อนรับ
.
การเดินทางเยือนสาธารณรัฐประชาชนจีนครั้งนี้ รัฐมนตรีประจำสำนักนายกรัฐมนตรี มีกำหนดลงนามร่วมกับ นายเซิ่น ไห่สง ผู้อำนวยการและบรรณาธิการใหญ่กลุ่มสื่อแห่งชาติจีน (China Media Group : CMG) ซึ่งมีสถานะเทียบเท่ารัฐมนตรี โดยเป็นการลงนามในบันทึกความเข้าใจว่าด้วยความร่วมมือ (MOU) ด้านสื่อสารมวลชนและสารสนเทศระหว่าง กรมประชาสัมพันธ์กับ CMG ที่จะมีขึ้นในช่วงเย็นของวันนี้ (ประมาณ 18.30 น.) ณ เรือนรับรองเตี้ยวหยูไถ กรุงปักกิ่ง โดยจะมีนายกรัฐมนตรีของทั้ง 2 ประเทศ  นายเศรษฐา ทวีสิน และ นาย หลี่ เฉียง เป็นสักขีพยานในการลงนามด้วย
.
สำหรับ MOU ฉบับใหม่ระหว่างกรมประชาสัมพันธ์ และ CMG มีเนื้อหาความร่วมมือครอบคลุมการทำงานของสื่อวิทยุ โทรทัศน์ สื่อออนไลน์ และการจัดกิจกรรมด้านสื่อ โดยแบ่งเป็น 4 ด้านหลัก คือ 1. การแลกเปลี่ยนข้อมูลข่าวสาร ในรูปแบบข่าวและรายการ ทั้งในสื่อวิทยุ โทรทัศน์ และสื่อออนไลน์ โดยจะมีการนำผลผลิตสื่อของกรมประชาสัมพันธ์ไปเผยแพร่บนหน้าจอของสถานีโทรทัศน์ CCTV สื่อหลักของจีนที่ได้รับความนิยม ขณะเดียวกันจะมีการนำรายการที่เป็นประโยชน์ของ CMG มาออกอากาศทาง NBT ของไทยทั้งส่วนกลางและส่วนภูมิภาคด้วย 2.การแลกเปลี่ยนการเยือนของผู้บริหารและผู้ปฏิบัติงานด้านสื่อ รวมทั้งการอำนวยความสะดวกสื่อมวลชนในการรายงานข่าวและผลิตสารคดี โดยสนับสนุนการผลิตผลงาน การสัมภาษณ์ และอำนวยความสะดวกให้แก่กันในการลงพื้นที่ 3.การฝึกอบรมบุคลากรด้านสื่อสารมวลชน และการสนับสนุนการทำงานด้านสื่อมวลชน เช่น การสนับสนุนเทคโนโลยีการออกอากาศและดิจิทัลของ CMG ที่มีความก้าวหน้า ทันสมัย การฝึกอบรมบุคลากรด้านการผลิต การตัดต่อรายการให้มีคุณภาพ การพัฒนาทักษะการรายงาน และดำเนินรายการเทียบเท่าผู้ประกาศระดับสาก และ 4.การส่งเสริมในเรื่องเทคโนโลยีการสื่อสารและสารสนเทศ เช่น เทคโนโลยีใหม่ที่เป็นประโยชน์กับการทำงานด้านสื่อสารมวลชน

ที่มา : https://www.thaigov.go.th/news/contents/details/73472