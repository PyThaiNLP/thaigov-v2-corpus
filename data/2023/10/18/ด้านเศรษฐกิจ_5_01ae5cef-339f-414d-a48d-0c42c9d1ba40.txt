รัฐบาลไทย-ข่าวทำเนียบรัฐบาล-กรมทางหลวง บูรณะทางหลวงหมายเลข 2 สายขอนแก่น - บ้านห้วยหินลาด อำเภอเมือง จังหวัดขอนแก่น ระยะทาง 24 กิโลเมตร แล้วเสร็จ รองรับปริมาณการจราจรและการขนส่งภาคตะวันออกเฉียงเหนือ


วันพุธที่ 18 ตุลาคม 2566
กรมทางหลวง บูรณะทางหลวงหมายเลข 2 สายขอนแก่น - บ้านห้วยหินลาด อำเภอเมือง จังหวัดขอนแก่น ระยะทาง 24 กิโลเมตร แล้วเสร็จ รองรับปริมาณการจราจรและการขนส่งภาคตะวันออกเฉียงเหนือ
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการโครงการก่อสร้างทางหลวงหมายเลข 2 สายขอนแก่น - บ้านห้วยหินลาด อำเภอเมือง จังหวัดขอนแก่น แล้วเสร็จ รองรับการพัฒนาทางเศรษฐกิจและการค้าภาคตะวันออกเฉียงเหนือ ตามแผนงานบูรณาการพัฒนาด้านคมนาคมและระบบโลจิสติกส์ โครงการบูรณะโครงข่ายทางหลวงเชื่อมโยงระหว่างภาค กิจกรรมเพิ่มประสิทธิภาพการให้บริการของทางสายหลัก
ทางหลวงหมายเลข 2 หรือถนนมิตรภาพ ระยะทางประมาณ 496 กิโลเมตร เริ่มต้นที่จังหวัดสระบุรี สิ้นสุดที่จังหวัดหนองคาย เป็นทางหลวงสายเศรษฐกิจและการค้าในภาคตะวันออกเฉียงเหนือและระหว่างภูมิภาค ปัจจุบันมีปริมาณการจราจรหนาแน่น ประกอบกับมีรถบรรทุกสินค้าใช้บริการเพิ่มจำนวนมากขึ้นอย่างต่อเนื่อง เป็นเหตุให้โครงสร้างชั้นทางและสภาพผิวทางเสียหาย ทล. จึงได้ดำเนินการโครงการฯ (เป็นตอน ๆ) ระหว่าง กม. ที่ 336+786 - 338+261 และ กม. ที่ 342+460 - 365+027 รวมระยะทาง 24 กิโลเมตร วงเงินงบประมาณ 620.163 ล้านบาท โดยก่อสร้างเป็นมาตรฐานทางชั้นพิเศษ และปรับปรุงผิวจราจรเดิมคอนกรีตเสริมเหล็กที่ชำรุดเสียหาย ทำการซ่อมแซมโดยวิธี Full Depth Repair โดยการรื้อส่วนที่เสียหายออก แล้วปรับปรุงคุณภาพชั้นทางใต้แผ่นพื้นให้มีความมั่นคงแข็งแรงตามมาตรฐานงานวิศวกรรม ก่อนที่จะเทคอนกรีตใหม่ให้อยู่ในสภาพสมบูรณ์พร้อมให้บริการส่วนพื้นที่บริเวณชุมชน (ช่วงตัวเมืองจังหวัดขอนแก่น) ที่ กม. 346+700 - 348+900 ระยะทางรวม 2.2 กิโลเมตร ได้ดำเนินการก่อสร้างเป็นมาตรฐานทางชั้นพิเศษ 10 ช่องจราจร (ไป - กลับ) พร้อมทางคู่ขนาน ผิวจราจรคอนกรีต แบ่งทิศทางการจราจรไปกลับด้วยเกาะกลางแบบยก ติดตั้งไฟฟ้าแสงสว่าง ก่อสร้างสะพานลอยคนข้าม สะพานข้ามลำน้ำ และศาลาทางหลวง เพื่ออำนวยความสะดวกและความรวดเร็วในการเดินทางของประชาชน
ทั้งนี้ โครงการฯ จะช่วยเพิ่มประสิทธิภาพด้านการจราจรและอำนวยความปลอดภัยในการเดินทาง โครงข่ายทางหลวงมีความสมบูรณ์ไม่เกิดสภาพคอขวดอันเป็นสาเหตุของการจราจรติดขัดลดอุบัติเหตุ และยกระดับคุณภาพชีวิตที่ดีให้แก่ประชาชนและผู้ใช้ทาง

ที่มา : https://www.thaigov.go.th/news/contents/details/73492