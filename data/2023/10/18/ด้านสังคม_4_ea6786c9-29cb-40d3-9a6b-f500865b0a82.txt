รัฐบาลไทย-ข่าวทำเนียบรัฐบาล-สธ.คัดกรองแรงงานไทยกลับบ้าน 2 ชุด 477 คน พบบาดเจ็บ 4 ราย เครียดสูง 3 ราย


วันพุธที่ 18 ตุลาคม 2566
สธ.คัดกรองแรงงานไทยกลับบ้าน 2 ชุด 477 คน พบบาดเจ็บ 4 ราย เครียดสูง 3 ราย
รัฐมนตรีว่าการกระทรวงสาธารณสุข เผย ผลการดูแลสุขภาพคนไทยกลับจากอิสราเอล 2 ชุด ช่วงค่ำวานนี้และเช้ามืดวันนี้ รวม 477 คน พบบาดเจ็บ 4 ราย มีอาการทางเดินหายใจ 8 ราย เครียดสูง 3 ราย และไม่สบายใจ 15 ราย ประสานพื้นที่ดูแลต่อหลังกลับถึงภูมิลำเนา
รัฐมนตรีว่าการกระทรวงสาธารณสุข เผย ผลการดูแลสุขภาพคนไทยกลับจากอิสราเอล 2 ชุด ช่วงค่ำวานนี้และเช้ามืดวันนี้ รวม 477 คน พบบาดเจ็บ 4 ราย มีอาการทางเดินหายใจ 8 ราย เครียดสูง 3 ราย และไม่สบายใจ 15 ราย ประสานพื้นที่ดูแลต่อหลังกลับถึงภูมิลำเนา สรุปให้การดูแลแรงงานไทยที่เดินทางกลับแล้ว 7 ชุด รวม 1,015 คน
วันนี้ (18 ตุลาคม 2566) นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงการดูแลสุขภาพคนไทยอพยพกลับจากสถานการณ์ความไม่สงบในประเทศอิสราเอล ว่า นายแพทย์สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ในฐานะผู้บัญชาการศูนย์ปฏิบัติการฉุกเฉินด้นการแพทย์และสาธารณสุข (PHEOC) รายงานความคืบหน้าว่า เมื่อช่วงค่ำวานนี้ (17 ตุลาคม 2566) มีแรงงานไทยเดินทางกลับจากอิสราเอลมาถึงสนามบินสุวรรณภูมิ ด้วยเที่ยวบิน LY085 จำนวน 211 คน เป็นชาย 207 คน และหญิง 4 คน เบื้องต้นพบมีอาการทางเดินหายใจ 3 ราย มีบาดแผลที่เกิดระหว่างหลบหนี 1 ราย และมีความเครียดระดับสูง 3 ราย ทีมแพทย์ได้ประสานส่งต่อทีม MCAAT ในพื้นที่ให้การดูแลต่อเนื่องแล้ว
นพ.ชลน่านกล่าวต่อว่า ในช่วงเช้ามืดวันนี้ หน่วยงานของกระทรวงสาธารณสุขยังได้ให้การดูแลสุขภาพแรงงานไทยที่เดินทางกลับด้วยเที่ยวบิน TG8951 ถึงสนามบินสุวรรณภูมิ อีก 1 ชุด จำนวน 266 คน เป็นชาย 264 คน และหญิง 2 คน เบื้องต้นพบผู้ป่วยทางเดินหายใจ 5 ราย ได้รับบาดเจ็บจากเหตุการณ์ 2 ราย และบาดเจ็บจากอุบัติเหตุ 1 ราย อาการทั่วไปดี ส่วนการตรวจคัดกรองด้านสุขภาพจิต พบมีความไม่สบายใจ 15 ราย รวมให้การดูแลแรงงานไทยที่กลับมาจากอิสราเอลในชุดที่ 6 และ 7 จำนวน 477 คน มีอาการทางเดินหายใจ 8 ราย บาดเจ็บ 4 ราย เครียดสูง 3 ราย และไม่สบายใจ 15 ราย ได้ประสานสถานบริการในภูมิลำเนาดูแลทั้งสุขภาพกายและสุขภาพจิตอย่างต่อเนื่อง สรุปภาพรวมการดูแลสุขภาพแรงงานไทยกลับประเทศสะสม 1,015 คน มีบาดแผลและอาการทางร่างกาย 15 ราย อาการทางเดินหายใจ 19 ราย และผลกระทบด้านสุขภาพจิต 95 ราย เช่น เครียด นอนไม่หลับ ตื่นตัวมากเกินไป ไม่สบายใจ เป็นต้น
******************************************* 18 ตุลาคม 2566

ที่มา : https://www.thaigov.go.th/news/contents/details/73503