รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม ตรวจเยี่ยมและมอบนโยบายการปฏิบัติงานการท่าเรือแห่งประเทศไทย เร่งพัฒนาโครงสร้างพื้นฐานการให้บริการ ผลักดันและพัฒนาสู่ท่าเรือสีเขียว


วันพุธที่ 18 ตุลาคม 2566
นางมนพร เจริญศรี รัฐมนตรีช่วยว่าการกระทรวงคมนาคม ตรวจเยี่ยมและมอบนโยบายการปฏิบัติงานการท่าเรือแห่งประเทศไทย เร่งพัฒนาโครงสร้างพื้นฐานการให้บริการ ผลักดันและพัฒนาสู่ท่าเรือสีเขียว
...
นางมนพร เจริญศรี รัฐมนตรีช่วยว่าการกระทรวงคมนาคม ตรวจเยี่ยมและมอบนโยบายการปฏิบัติงานการท่าเรือแห่งประเทศไทย เร่งพัฒนาโครงสร้างพื้นฐานการให้บริการ ผลักดันและพัฒนาสู่ท่าเรือสีเขียว
นางมนพร เจริญศรี รัฐมนตรีช่วยว่าการกระทรวงคมนาคม เป็นประธานประชุมมอบนโยบายและตรวจเยี่ยมการดำเนินงานของการท่าเรือแห่งประเทศไทย (กทท.) พร้อมด้วย นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ เลขานุการรัฐมนตรีช่วยว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า โดยมี นายเกรียงไกร ไชยศิริวงศ์สุข ผู้อำนวยการการท่าเรือแห่งประเทศไทยให้การต้อนรับ และรายงานสรุป ผลการดำเนินงาน เมื่อวันอังคารที่ 17 ตุลาคม 2566 ณ ห้องประชุมชั้น 19 อาคารที่ทำการการท่าเรือแห่งประเทศไทย กรุงเทพฯ
นางมนพร เจริญศรี กล่าวว่า การท่าเรือแห่งประเทศไทย (กทท.) เป็นรัฐวิสาหกิจสาธารณูปการในสังกัดกระทรวงคมนาคม ปัจจุบันรับผิดชอบบริหารท่าเรือสำคัญ 5 แห่ง ได้แก่ ท่าเรือกรุงเทพ ท่าเรือแหลมฉบัง ท่าเรือพาณิชย์เชียงแสน ท่าเรือเชียงของ และท่าเรือระนอง ซึ่งท่าเรือทุกแห่งมีบทบาทในการสนับสนุนการพัฒนาเศรษฐกิจ การค้า การลงทุน และการเสริมสร้างศักยภาพด้านการแข่งขันของประเทศในเวทีการค้าโลก การมอบนโยบายการขับเคลื่อนภารกิจของ กทท. จึงต้องมุ่งเน้นการตอบสนองความต้องการของผู้มีส่วนได้ส่วนเสียด้านโครงสร้างพื้นฐานและการให้บริการที่มีประสิทธิภาพ มุ่งพัฒนาและแก้ไขปัญหาด้านคมนาคมขนส่งและบูรณาการเชื่อมต่อการขนส่งอย่างไร้รอยต่อ การบริหารจัดการสินทรัพย์ให้เกิดประโยชน์สูงสุดเพื่อเพิ่มรายได้ให้กับองค์กร การนำเทคโนโลยีพร้อมสร้างสรรค์นวัตกรรมมาใช้เพื่อเพิ่มประสิทธิภาพและประสิทธิผลในการให้บริการ รวมทั้งการพัฒนาท่าเรือที่เป็นมิตรกับสิ่งแวดล้อม โดยได้มอบนโยบายการดำเนินงานให้กับ กทท. ดังนี้
1. ผลักดันโครงการพัฒนาเส้นทางเชื่อมต่อท่าเรือกรุงเทพและทางพิเศษสายบางนา - อาจณรงค์ (S1) เพื่อลดผลกระทบปัญหาจราจร ระหว่างท่าเรือกรุงเทพกับการจราจรบนถนนในเขตกรุงเทพฯ และปริมณฑล สอดคล้องกับวัตถุประสงค์ของโครงการ “ราชรถยิ้ม” ในการสร้างรอยยิ้มให้กับภาคการคมนาคมขนส่ง
2. ส่งเสริมต่อยอดระบบโลจิสติกส์ ลดต้นทุนการขนส่งสินค้า เพื่อเพิ่มศักยภาพการแข่งขัน โดยการบูรณาการเชื่อมต่อระบบการคมนาคมขนส่งต่อเนื่องหลายรูปแบบ แก้ไขปัญหาจราจรติดขัดในเขตเมือง เพื่อลดต้นทุนโลจิสติกส์โดยรวมของประเทศ รวมทั้งพัฒนาศักยภาพบุคลากรให้เกิดสมรรถนะในการปฏิบัติงานด้านโลจิสติกส์ เพื่อรองรับการเติบโตทางเศรษฐกิจ
3. เชื่อมต่อการขนส่งสินค้าอย่างไร้รอยต่อ (Seamless Transport) โดยบูรณาการระบบขนส่งต่อเนื่องหลายรูปแบบให้เชื่อมต่อกับการขนส่งทางบก ทางราง ทางน้ำอย่างไร้รอยต่อให้มีความสะดวกและรวดเร็ว
4. การพัฒนาระบบท่าเรืออัตโนมัติ (Port Automation) โดยนำเทคโนโลยีขั้นสูงมาประยุกต์ใช้ในกิจกรรมของท่าเรือ เพื่อเพิ่มประสิทธิภาพและประสิทธิผลในการให้บริการ รวมทั้งนำระบบอัตโนมัติ (Automated Operation) ที่มีประสิทธิภาพสูงมาใช้ในการให้บริการเพื่อมุ่งสู่การเป็น Smart Port
5. มุ่งสู่การขนส่งที่เป็นมิตรต่อสิ่งแวดล้อม ใช้พลังงานสะอาด เพื่อการพัฒนาที่ยั่งยืน โดยการพัฒนาสู่การเป็นท่าเรือสีเขียวร่วมกับห่วงโซ่อุปทาน (Green Port Supply Chain) ส่งเสริมการเป็นท่าเรือที่เป็นกลางทางคาร์บอน (Carbon Neutral Port) รวมทั้งสนับสนุนการใช้พลังงานทดแทนหรือพลังงานสะอาด อาทิ การใช้ยานพาหนะไฟฟ้า
6. เร่งรัดเพิ่มขีดความสามารถโครงสร้างพื้นฐาน (Infrastructure) ของท่าเรือ ประกอบด้วย การเร่งรัดผลักดันการพัฒนาท่าเรือแหลมฉบัง ระยะที่ 3 การบริหารสัญญา PPP เพื่อให้เกิดประโยชน์สูงสุด การพัฒนาท่าเรือให้เป็นท่าเรืออัตโนมัติ (Port Automation) บริหารจัดการเพิ่มประสิทธิภาพการจัดการคลังสินค้า และเร่งรัดพัฒนาท่าเรือบก (Dry Port) ของการท่าเรือฯให้เกิดขึ้นในเชิงพาณิชย์
7. ส่งเสริมการบริหารจัดการสินทรัพย์ให้เกิดประโยชน์สูงสุด (Assets Management) โดยเร่งหารายได้จากการบริหารทรัพย์สินให้มากขึ้น อาทิ การนำที่ดินที่มีศักยภาพมาประมูล/ให้เช่าเพื่อสร้างรายได้ให้กับองค์กร รวมทั้งพัฒนาระบบการบริหารสินทรัพย์ที่มีประสิทธิภาพให้เกิดประโยชน์และสามารถแก้ไขปัญหาชุมชน”
8. โครงการราชรถยิ้ม การบริหารองค์กรด้วยใจ ใส่ใจการบริการการดูแลบริการประชาชนตามมาตรฐาน และทำงานใกล้ชิดกับพี่น้องประชาชน หากชาวบ้านได้รับความเดือดร้อนต้องแก้ปัญหาให้รวดเร็ว
โอกาสนี้ นางมนพร เจริญศรี ได้เยี่ยมชมชมการปฏิบัติงานของสถาบันด้านการขนส่งทางน้ำและโลจิสติกส์ (Maritime And Logistics Institute : MLI) อาคารที่ทำการ กทท. และภายในเขตรั้วศุลกากร ท่าเรือกรุงเทพ พร้อมทั้งกำชับให้ กทท. ดำเนินงานตามกรอบนโยบายของรัฐบาลและกระทรวงคมนาคม ซึ่งจะต้องครอบคลุมทุกมิติ ได้แก่ มิติทางเศรษฐกิจ มิติด้านความปลอดภัย มิติด้านการให้บริการ และมิติด้านการอนุรักษ์สิ่งแวดล้อม เพื่อสนับสนุนและเป็นกลไกขับเคลื่อนเศรษฐกิจของประเทศ เพิ่มศักยภาพการแข่งขันในระดับโลก ภายใต้วิสัยทัศน์ “มุ่งสู่มาตรฐานท่าเรือชั้นนำระดับโลก” บูรณาการให้บริการด้านโลจิสติกส์ที่เป็นเลิศ เพื่อการเติบโตอย่างยั่งยืน และดำเนินงานการจัดซื้อจัดจ้างและปฏิบัติงานในทุกกิจกรรมด้วยความโปร่งใส ตรวจสอบได้ รวมทั้งเร่งรัดให้ดำเนินโครงการพัฒนาท่าเรือแหลมฉบัง ระยะที่ 3 ให้เป็นไปตามกรอบระยะเวลา เพื่อให้สามารถส่งมอบพื้นที่ให้บริษัทเอกชนคู่สัญญาดำเนินการต่อไป และสนับสนุนให้ท่าเรือกรุงเทพเป็นท่าเรือท่องเที่ยวในลักษณะคอมมูนิตี้ที่ทันสมัยสำหรับนักท่องเที่ยว เพื่อเพิ่มมูลค่าทางเศรษฐกิจให้กับประเทศไทย

ที่มา : https://www.thaigov.go.th/news/contents/details/73491