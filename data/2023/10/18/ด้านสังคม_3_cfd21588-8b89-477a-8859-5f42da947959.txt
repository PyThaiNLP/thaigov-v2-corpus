รัฐบาลไทย-ข่าวทำเนียบรัฐบาล-‘ประเสริฐ’ ร่วมคณะนายกรัฐมนตรีลุยเมืองปักกิ่ง หารือ Xiaomi – Alibaba อวดความพร้อมเทคฯ ไทยโกอินเตอร์


วันพุธที่ 18 ตุลาคม 2566
‘ประเสริฐ’ ร่วมคณะนายกรัฐมนตรีลุยเมืองปักกิ่ง หารือ Xiaomi – Alibaba อวดความพร้อมเทคฯ ไทยโกอินเตอร์
‘ประเสริฐ’ ร่วมคณะนายกรัฐมนตรีลุยเมืองปักกิ่ง หารือ Xiaomi – Alibaba อวดความพร้อมเทคฯ ไทยโกอินเตอร์
รมว.ดีอี เข้าร่วมคณะของนายกรัฐมนตรีในการหารือกับ บริษัท Xiaomi ซึ่งเป็นบริษัทชั้นนำของจีนในการผลิตอุปกรณ์อิเล็กทรอนิกส์ และบริษัท Alibaba International Digital Commerce Group โดย Alibaba Group เป็นบริษัท e - commerce รายใหญ่ของโลก พร้อมเดินหน้าสนับสนุนการขยายตลาดและการลงทุนด้านเทคโนโลยี และอีคอมเมิร์ซ ให้กับนักลงทุนต่างชาติ
วานนี้ (17 ตุลาคม 2566) ที่กรุงปักกิ่ง นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงฯ ได้เข้าร่วมคณะของนายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ไปยังกรุงปักกิ่ง เพื่อหารือกับ Mr. Alain Lam, Vice President, CFO โดยบริษัท Xiaomi ซึ่งเป็นบริษัทชั้นนำของจีน ในการผลิตอุปกรณ์อิเล็กทรอนิกส์ที่มีนวัตกรรมขั้นสูง รวมถึงอุปกรณ์อัจฉริยะ Smart IoT ที่มีเครือข่ายและธุรกิจทั่วโลก และได้จัดตั้งบริษัท Xiaomi Technology (ประเทศไทย) จำกัด เมื่อปี 2561  เพื่อจำหน่ายและทำการตลาดอุปกรณ์อิเล็กทรอนิกส์ในประเทศไทย โดยนายกรัฐมนตรีได้ขอบคุณที่บริษัทเชื่อมั่นในประเทศไทย พร้อมสร้างความเชื่อมั่นในการสนับสนุนการขยายตลาดและการลงทุนในประเทศไทย ซึ่งไทยมีข้อได้เปรียบทางธุรกิจในด้านการลงทุนและการขยายตลาดในพื้นที่ ทั้งนี้ ในการหารือ บริษัทยินดีที่จะขยายการผลิตชิ้นส่วนอิเล็กทรอนิกส์ต่างๆ ในไทยสำหรับผลิตภัณฑ์ของบริษัท และนำสู่ตลาดโลก ซึ่งจะช่วยเพิ่มความรู้ความสามารถและทักษะการผลิตอุปกรณ์อิเล็กทรอนิกส์ของแรงงานไทย เพื่อลดปัญหาการขาดแคลนแรงงานฝีมือและมีทักษะ
จากนั้น ได้หารือกับ Mr. Fan Jiang, CEO บริษัท Alibaba International Digital Commerce Group ซึ่งเป็นบริษัทในกลุ่ม Alibaba Group ซึ่งเป็นกลุ่มบริษัท e - commerce รายใหญ่ของโลก ที่ให้บริการและพัฒนาระบบการค้าออนไลน์ผ่านอินเทอร์เน็ต โทรศัพท์มือถือ ระบบ Alibaba Cloud Computing สื่อดิจิทัลและระบบการชำระเงิน Alipay โดยนายกฯ ได้เชิญชวนการขยายการลงทุนในสาขาที่มีศักยภาพ โดยเฉพาะในอุตสาหกรรมดิจิทัล โลจิสติกส์ และ Cloud Service  โดยทางบริษัทฯ ยินดีสนับสนุนการพัฒนาทักษะให้กับไทยผ่านรูปแบบ e-training ได้แก่ E-commerce training สำหรับบุคลากรและแรงงานไทย  รวมถึงการพัฒนาเศรษฐกิจของไทยในด้านดิจิทัล พร้อมขยายความร่วมมือด้านการลงทุน และเสนอให้มีการจัดตั้ง smart digital hub ในไทยด้วย
___________________

ที่มา : https://www.thaigov.go.th/news/contents/details/73500