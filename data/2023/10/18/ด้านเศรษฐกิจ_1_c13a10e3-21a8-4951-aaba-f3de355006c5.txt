รัฐบาลไทย-ข่าวทำเนียบรัฐบาล-รมช.ไชยา ลงพื้นที่ด่วน ตรวจห้องเย็นสมุทรสาคร พบเนื้อเถื่อนนำเข้าผิดกฎหมายกว่า 700 ตัน ความเสียหายกว่า 100 ล้านบาท


วันอังคารที่ 17 ตุลาคม 2566
รมช.ไชยา ลงพื้นที่ด่วน ตรวจห้องเย็นสมุทรสาคร พบเนื้อเถื่อนนำเข้าผิดกฎหมายกว่า 700 ตัน ความเสียหายกว่า 100 ล้านบาท
รมช.ไชยา ลงพื้นที่ด่วน ตรวจห้องเย็นสมุทรสาคร พบเนื้อเถื่อนนำเข้าผิดกฎหมายกว่า 700 ตัน ความเสียหายกว่า 100 ล้านบาท
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจสอบห้องเย็นบริษัท เจ.พี. ห้องเย็น จำกัด ต.โคกขาม อ.เมือง จ.สมุทรสาคร กรณีได้รับรายงานว่ามีการตรวจพบการลักลอบนำเข้าและลักลอบเก็บสินค้าเกษตร ประเภทเนื้อสัตว์นำเข้าจากต่างประเทศโดยไม่ได้รับอนุญาตจากกรมปศุสัตว์และกรมประมง ว่า จากนโยบายของรัฐบาล ภายใต้การนำของ นายเศรษฐา ทวีสิน นายกรัฐมนตรี ที่ได้สั่งการให้กรมปศุสัตว์ ดำเนินการปราบปรามประกาศสงครามเนื้อเถื่อนผิดกฎหมายทุกชนิด ในวันนี้จึงได้ลงพื้นที่ติดตามการจับกุมหลังได้รับรายงานว่ามีสินค้าลักลอบนำเข้าประเภทเนื้อเถื่อนผิดกฎหมาย และได้สั่งการให้กรมปศุสัตว์เร่งประสานหน่วยงานที่เกี่ยวข้องสนธิกำลังตรวจสอบห้องเย็นในพื้นที่ใกล้เคียงอย่างเข้มงวด
สำหรับรายการสินค้าผิดกฎหมายที่ตรวจพบภายในห้องเย็น จำนวน 3 แห่ง ประกอบด้วย เนื้อกระบือ โคเนื้อ ขาไก่/ปีกไก่ หมูสามชั้น และขาหมู วางแทรกระหว่างสินค้าประเภทปลาทูอยู่ภายในเป็นจำนวนมาก ทางเจ้าหน้าที่จึงได้อายัติสินค้าไว้เพื่อตรวจสอบแหล่งที่มา พร้อมกับเรียกผู้ดูแลสถานประกอบการหรือเจ้าของสถานประกอบการมาสอบปากคำเพื่อหาข้อเท็จจริงเกี่ยวกับเนื้อสัตว์ที่นำมากักเก็บไว้ และจะต้องทำการขยายผลถึงผู้ที่นำมาฝากแช่แข็งอีกด้วย เพื่อนำผู้กระทำความผิดทั้งหมดมาดำเนินคดีตามกฎหมายต่อไป
นายไชยา กล่าวว่า มาตรการต่าง ๆ ในการตรวจเข้มจับกุมดังกล่าวนี้ เป็นการหยุดยั้งกระบวนการนำเข้า สินค้าเนื้อเถื่อนผิดกฎหมายที่ทำให้บิดเบือนกลไกตลาดและสร้างความเสียหายกับทางด้านเศรษฐกิจ โดยเฉพาะอย่างยิ่งส่งผลกระทบต่อเกษตรกรรายย่อย ซึ่งมูลค่าในการตรวจพบครั้งนี้พบความเสียหายกว่า 100 ล้านบาท และได้สั่งกำชับการเข้าปฏิบัติการทุกครั้งให้กระทำด้วยความรอบคอบ ระมัดระวัง โดยประสานความร่วมมือกับทุกภาคส่วน เช่น ฝ่ายความมั่นคง ฝ่ายปกครอง เจ้าหน้าที่ตำรวจ เนื่องจากการปราบปรามทุกครั้งที่ลงพื้นที่มีเครือข่ายเชื่อมโยงทั้งระดับท้องถิ่น และระดับชาติ และขอยืนยันว่าจะยังคงเดินหน้าในการปราบปรามเนื้อเถื่อนที่ผิดกฎหมายต่อไป

ที่มา : https://www.thaigov.go.th/news/contents/details/73469