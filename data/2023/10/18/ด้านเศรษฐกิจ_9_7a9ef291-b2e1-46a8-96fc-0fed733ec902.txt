รัฐบาลไทย-ข่าวทำเนียบรัฐบาล-ก.เกษตรฯ เปิดศูนย์ฯ พิรุณราช 882 ศูนย์ทั่วประเทศ ดำเนินการแบบ One Stop Service 


วันพุธที่ 18 ตุลาคม 2566
ก.เกษตรฯ เปิดศูนย์ฯ พิรุณราช 882 ศูนย์ทั่วประเทศ ดำเนินการแบบ One Stop Service
ก.เกษตรฯ เปิดศูนย์ฯ พิรุณราช 882 ศูนย์ทั่วประเทศ ดำเนินการแบบ One Stop Service เพื่อบริการ แก้ไขปัญหา และรับเรื่องร้องเรียนจากพี่น้องภาคการเกษตร ให้ได้รับความสะดวก รวดเร็ว เข้าถึงง่าย โปร่งใส เป็นธรรม
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดศูนย์บริการเกษตรพิรุณราช กระทรวงเกษตรและสหกรณ์ โดยมี นายประยูร อินสกุล ปลัดกระทรวงเกษตรและสหกรณ์ นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา และผู้บริหารกระทรวงเกษตรและสหกรณ์ เข้าร่วม ณ สำนักงานเกษตรอำเภอบางปะหัน หมู่ที่ 6 ตำบลบางปะหัน อำเภอบางปะหัน จังหวัดพระนครศรีอยุธยา ซึ่งศูนย์บริการเกษตรพิรุณราชนี้ จัดตั้งขึ้นเพื่อเป็นศูนย์บริการร่วมในการอำนวยความสะดวกแก่ประชาชนและพี่น้องเกษตรกรให้สามารถขอรับบริการของทุกหน่วยงานในสังกัดกระทรวงเกษตรและสหกรณ์ ติดต่อสอบถามขอทราบข้อมูลข่าวสาร และรับเรื่องร้องเรียนคลายทุกข์ให้แก่พี่น้องเกษตรกร ซึ่งกระทรวงเกษตรฯ ได้มีคำสั่งแต่งตั้งคณะกรรมการบริหารนโยบายสร้างวิธีทำงานสู่การปฏิบัติ โครงการศูนย์บริการประชาชนภาคการเกษตร ของกระทรวงเกษตรและสหกรณ์ขึ้น โดยมีการบูรณาการหน่วยงานในสังกัดกระทรวงฯ ทุกภาคส่วน เพื่อทำหน้าที่แปลงนโยบายสร้างวิธีการทำงานสู่การปฏิบัติ เพื่อให้การจัดตั้งและบริหารงานศูนย์บริการประชาชนภาคการเกษตรของกระทรวงฯให้ประสบผลสำเร็จ
สำหรับศูนย์บริการเกษตรพิรุณราช กระทรวงเกษตรและสหกรณ์ จัดตั้งขึ้นทั่วประเทศ มีภารกิจหลัก เป็นศูนย์รวมงานบริการของทุกส่วนราชการในสังกัด เพื่อให้พี่น้องเกษตรกรและประชาชนได้รับการบริการที่สะดวก รวดเร็ว เข้าถึงง่าย โปร่งใส เป็นธรรม และมีความสุข โดยมีเป้าหมายผลสัมฤทธิ์ คือ 1) เพิ่มการเข้าถึงบริการด้านเกษตรที่มีคุณภาพมาตรฐาน 2) ปรับเพิ่มผลิตภาพการผลิตสินค้าเกษตร 3) สร้างรายได้เพิ่ม 4) เพิ่มโอกาสทางการตลาด ด้วยนวัตกรรม 5) เข้าถึงแหล่งทุน และ 7) การถ่ายทอดเทคโนโลยีสมัยใหม่ โดยงานบริการของศูนย์บริการเกษตรพิรุณราช ในระยะที่ 1 นี้ จะเปิดให้บริการ 6 งานสำคัญ ประกอบด้วย 1) งานบริการขอรับการช่วยเหลือสนับสนุน เช่น การทำฝนหลวง การจัดให้มีแหล่งน้ำทำการเกษตร การเข้าถึงที่ดินทำกินเพื่อการเกษตร การขอรับสิทธิ์กรณีประสบภัยพิบัติทางการเกษตร การฟื้นฟูอาชีพและพัฒนาอาชีพ ด้านหนี้สิน เป็นต้น 2) งานบริการรับเรื่องร้องเรียน ร้องทุกข์ด้านการเกษตร 3) งานบริการรับคำร้อง - ส่งต่อ งานอนุญาต อนุมัติ 4) งานบริการจดทะเบียน จดแจ้ง เกษตรกร/สถาบันเกษตรกร 5) งานบริการข้อมูลข่าวสาร และให้คำปรึกษาปัญหาการผลิต การตลาดสินค้าเกษตร และ 6) งานบริการตรวจวิเคราะห์ทางห้องปฏิบัติการ (ดิน น้ำ โรค แมลงศัตรูพืช ฯลฯ)
ทั้งนี้ ช่องทางในการติดต่อสื่อสารกับศูนย์เกษตรพิรุณราช ประชาชนสามารถดำเนินการได้ง่าย สะดวก และรวดเร็ว สามารถติดต่อได้หลายช่องทาง ทั้งการเข้ารับการบริการด้วยตนเอง ทั้งศูนย์บริการเกษตรพิรุณราช ระดับกระทรวง : ที่สำนักงานปลัดกระทรวงเกษตรและสหกรณ์ โดยมีหน่วยงานในสังกัดกระทรวงเกษตรและสหกรณ์ อาทิ เช่น กรมส่งเสริมการเกษตร กรมปศุสัตว์ กรมประมง กรมพัฒนาที่ดิน เป็นต้น ทำหน้าที่เป็นศูนย์เครือข่ายระดับกระทรวง ศูนย์บริการเกษตรพิรุณราชระดับจังหวัด : ที่สำนักงานเกษตรและสหกรณ์จังหวัดทุกจังหวัด โดยมีหน่วยงานในสังกัดกระทรวงเกษตรและสหกรณ์ระดับจังหวัด เช่น สำนักงานเกษตรจังหวัด สำนักงานปศุสัตว์จังหวัด สำนักงานประมงจังหวัด และโครงการชลประทานจังหวัด เป็นต้น ทำหน้าที่เป็นศูนย์เครือข่ายระดับจังหวัด และศูนย์บริการเกษตรพิรุณราชระดับอำเภอ : ที่สำนักงานเกษตรอำเภอ 882 อำเภอทั่วประเทศ โดยมีสำนักงานประมงอำเภอ และสำนักงานปศุสัตว์อำเภอ เป็นศูนย์บริการเครือข่ายระดับอำเภอ ทั้งนี้ ในส่วนของระดับพื้นที่เพื่ออำนวยความสะดวกให้แก่พี่น้องเกษตรกร จะมี “เกษตรตำบล อาสาสมัครเกษตร คลินิกเกษตรเคลื่อนที่ ศูนย์เครือข่ายของหน่วยงาน” จำนวน 800,000 ราย ที่พร้อมให้บริการแก่พี่น้องเกษตรกรโดยจะรับเรื่องเพื่อประสานศูนย์บริการเกษตรพิรุณราชระดับอำเภอหรือระดับจังหวัดเพื่อให้บริการพี่น้องเกษตรกรตามความต้องการต่อไป
นอกจากนี้ หากพี่น้องประชาชนไม่สามารถเดินทางมาติดต่อได้ด้วยตนเอง ท่านสามารถเข้าถึงการบริการของศูนย์เกษตรพิรุณราช ผ่านระบบ e-Service ทางเว็บไซต์ www.pirunraj.com ซึ่งจะทำหน้าที่รับลงทะเบียน ส่งต่อความต้องการของพี่น้องเกษตรกรและประชาชนให้กับหน่วยงานที่เกี่ยวข้องดำเนินการอย่างรวดเร็ว และมีระบบในการติดตามผลการดำเนินงาน รวมถึงแจ้งผลการดำเนินงานในเรื่องดังกล่าวได้รับทราบตามช่องทางติดต่อที่ได้ระบุไว้ โดยขั้นตอนของการลงทะเบียนใช้ระบบดังกล่าว ประชาชนหรือพี่น้องเกษตรกรผู้มาร้องขอใช้งานบริการจะต้องลงทะเบียน 1) เลขประจำตัวประชาชน 2) ชื่อ – นามสกุล 3) ความต้องการรับการบริการ และ 4) ช่องทางการติดต่อที่จะให้เจ้าหน้าที่ติดต่อประสานการให้บริการดังกล่าว
“ศูนย์ฯ ดังกล่าวจะทำหน้าที่เป็นศูนย์บริการแบบเบ็ดเสร็จ (One Stop Service) ครบจบในที่เดียว โดยจะมีทั้งการให้บริการและการรับเรื่องจากพี่น้องประชาชนภาคการเกษตร เรื่องใดที่สามารถดำเนินการได้จะดำเนินการทันที อย่างไรก็ตาม การจัดตั้งศูนย์ ดังกล่าวนี้ ต้องการที่จะบำบัดทุกข์และบำรุงสุขให้กับพี่น้องเกษตรกร ซึ่งจะมีการตรวจเช็คการทำงานทุกเดือน และฝากถึงพี่น้องเกษตรกร วันนี้เรามีศูนย์ฯ ทุกอำเภอ 882 ศูนย์ หากพี่น้องเกษตรกรที่มีความเดือนร้อนตั้งแต่ต้นน้ำ กลางน้ำ ปลายน้ำ สามารถมาใช้บริการในศูนย์ฯ พิรุณราช เราจะช่วยแก้ปัญหาให้อย่างเต็มความสามารถ” ร้อยเอก ธรรมนัส กล่าว

ที่มา : https://www.thaigov.go.th/news/contents/details/73498