รัฐบาลไทย-ข่าวทำเนียบรัฐบาล-33 นักศึกษาไทยจากประเทศอิสราเอลเดินทางถึงประเทศไทย 21.15 น.วันนี้(16 ต.ค.) ที่สุวรรณภูมิ “ศุภมาส”สั่งอำนวยความสะดวกให้เดินทางกลับถึงบ้านโดยสวัสดิภาพ


วันพุธที่ 18 ตุลาคม 2566
33 นักศึกษาไทยจากประเทศอิสราเอลเดินทางถึงประเทศไทย 21.15 น.วันนี้(16 ต.ค.) ที่สุวรรณภูมิ “ศุภมาส”สั่งอำนวยความสะดวกให้เดินทางกลับถึงบ้านโดยสวัสดิภาพ
33 นักศึกษาไทยจากประเทศอิสราเอลเดินทางถึงประเทศไทย 21.15 น.วันนี้(16 ต.ค.) ที่สุวรรณภูมิ “ศุภมาส”สั่งอำนวยความสะดวกให้เดินทางกลับถึงบ้านโดยสวัสดิภาพ
เมื่อวันที่ 16 ต.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า ตนได้รับข้อมูลจากสถานเอกอัครราชทูต ณ กรุงเทลอาวีฟ ประเทศอิสราเอล ว่า มีคณะนักศึกษาของไทยจากมหาวิทยาลัยนราธิวาสราชนครินทร์ (มนร.) และมหาวิทยาลัยราชภัฏสกลนคร (มรภ.สกลนคร) จำนวน 33 คน ที่เข้าร่วมโครงการความร่วมมือจัดการเรียนการสอนด้านเกษตร หรือโครงการ AICAT ที่เป็นความร่วมมือระหว่าง มนร. กับ Arava International Center for Agricultural Training (AICAT) ของประเทศอิสราเอล แจ้งความประสงค์ขอเดินทางกลับประเทศไทย โดยจะเดินทางกลับโดยสายการบินแอล อัล อิสราเอล แอร์ไลน์ (El AI) ไฟล์ท LY 85 จากประเทศอิสราเอล เมื่อวันที่ 15 ต.ค. เวลา 06.20 น. และจะถึงประเทศไทยในวันที่ 16 ต.ค.นี้ ในเวลา 21.15 น. ที่ท่าอากาศยานสุวรรณภูมิ
รมว.อว. กล่าวต่อว่า ทั้งนี้ ตนได้มอบหมายให้ แพทย์หญิงเพชรดาว โต๊ะมีนา ที่ปรึกษา รมว.กระทรวง อว. พร้อมด้วย ศ.ดร.ศุภชัย ปทุมนากุล รองปลัดกระทรวง อว. และอธิการบดีของมหาวิทยาลัยทั้งสองแห่ง เดินทางไปรับคณะนักศึกษาที่จะเดินทางกลับมายังประเทศไทยตามเวลาดังกล่าว พร้อมจัดการดูแลและอำนวยความสะดวกแก่นักศึกษาทั้งหมดเพื่อให้เดินทางกลับถึงบ้านโดยสวัสดิภาพ
ด้าน แพทย์หญิงเพชรดาว กล่าวว่า ขอขอบคุณสถานเอกอัครราชทูต ณ กรุงเทลอาวีฟ และองค์กร AICAT รวมถึงหน่วยงานที่เกี่ยวข้องที่ได้ดูแลสวัสดิภาพของนักศึกษาและอำนวยความสะดวกทุกอย่าง จนสามารถนำคณะนักศึกษากลับถึงประเทศไทยได้อย่างปลอดภัย

ที่มา : https://www.thaigov.go.th/news/contents/details/73477