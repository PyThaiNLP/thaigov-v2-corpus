รัฐบาลไทย-ข่าวทำเนียบรัฐบาล-“ศุภมาส” รมว.อว. มอบนโยบาย พร้อมร่วมหารือ กับ กกอ. มุ่งผลักดันให้ นศ. เรียนดี-มีความสุข-มีรายได้ หนุนงานวิจัยไทยให้ตอบโจทย์ความต้องการของสังคม


วันพุธที่ 18 ตุลาคม 2566
“ศุภมาส” รมว.อว. มอบนโยบาย พร้อมร่วมหารือ กับ กกอ. มุ่งผลักดันให้ นศ. เรียนดี-มีความสุข-มีรายได้ หนุนงานวิจัยไทยให้ตอบโจทย์ความต้องการของสังคม
“ศุภมาส” รมว.อว. มอบนโยบาย พร้อมร่วมหารือ กับ กกอ. มุ่งผลักดันให้ นศ. เรียนดี-มีความสุข-มีรายได้ หนุนงานวิจัยไทยให้ตอบโจทย์ความต้องการของสังคม
เมื่อวันที่ 17 ต.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) มอบนโยบายแก่คณะกรรมการการอุดมศึกษา (กกอ.) พร้อมร่วมหารือและแลกเปลี่ยนข้อคิดเห็นประเด็นเชิงนโยบายด้านการอุดมศึกษา ณ ห้องประชุมศาสตราจารย์วิจิตร ชั้น 5 อาคารอุดมศึกษา สำนักงานปลัดกระทรวง อว.
นางสาวศุภมาส กล่าวว่า นโยบายของกระทรวง อว. จะแบ่งออกเป็น 2 หัวข้อหลัก คือ “ด้านการอุดมศึกษา” และ “ด้านการวิจัยและนวัตกรรม" ตนต้องการผลักดันนโยบายที่ได้แถลงไว้ให้สามารถเกิดขึ้นได้จริง และประสบความสำเร็จ โดยในด้านของการอุดมศึกษา กระทรวง อว. มุ่งเน้นให้ยึดผู้เรียนเป็นศูนย์กลาง นอกจากผู้เรียนจะมีความเป็นเลิศทางวิชาการแล้ว ยังต้องมีความมั่นคงในชีวิตและเศรษฐกิจด้วย สิ่งที่ตนเน้นย้ำอยู่เสมอคือ กระทรวง อว. ต้องการลดภาระให้นักศึกษาและผู้ปกครอง รวมถึงลดภาระอาจารย์ผู้สอนด้วย นอกจากนี้ ยังพยายามผลักดันให้เกิดความยืดหยุ่นในการลงทะเบียนเรียนในหลาย ๆ สถาบัน โดยนักศึกษาสามารถลงทะเบียนเรียนต่างคณะ ต่างสถาบันได้ และสามารถลงทะเบียนได้โดยไม่จำกัดในแต่ละภาคการศึกษา รวมถึงสนับสนุนให้ผู้เรียนสามารถหารายได้ระหว่างเรียนได้อีกด้วย ส่วนทางด้านการประเมินตำแหน่งทางวิชาการของอาจารย์ นอกจากการประเมินผลงานทางวิชาการแล้ว ยังต้องการผลักดันให้มีการประเมินความสามารถทางการสอนและความสำเร็จของนักศึกษา และลดกรอบของเวลาการประเมินให้กระชับมากยิ่งขึ้นด้วย
รมว.อว. กล่าวต่อว่า ในด้านการวิจัยและนวัตกรรม กระทรวง อว. มุ่งเน้นงานวิจัยและนวัตกรรมที่เป็นประเด็นสำคัญของประเทศ ได้แก่ Go Green, พอเพียง, ความยั่งยืน (Sustainabilty), ความเป็นกลางทางคาร์บอน (Carbon Neutrality) , พลังงานสะอาด, เป็นมิตรกับสิ่งแวดล้อม, เศรษฐกิจชีวภาพ ,เศรษฐกิจสร้างสรรค์ และเทคโนโลยีปัญญาประดิษฐ์ (AI) นอกจากนี้ ยังต้องการผลักดันให้ประชาชนสามารถเข้าถึง และได้รับประโยชน์จากงานวิจัยได้ โดยเปลี่ยนจากงาน “งานวิจัยขึ้นหิ้ง” เป็น “งานวิจัยขึ้นห้าง” เพื่อช่วยขับเคลื่อนเศรษฐกิจ แก้ไขปัญหาสำคัญของประเทศ รวมถึงตอบโจทย์ต่อความต้องการของประเทศต่อไปได้

ที่มา : https://www.thaigov.go.th/news/contents/details/73478