รัฐบาลไทย-ข่าวทำเนียบรัฐบาล-"เพราะทุกคนมีความสำคัญ" ผู้ว่าฯ นครพนม จับมือประธานแม่บ้านมหาดไทย เปิดจวนผู้ว่าฯ ทานข้าวเที่ยงกับพนักงานทำความสะอาด พร้อมชื่นชมและขอบคุณผู้เป็นกำลังสำคัญทำให้ “นครพนมเป็นเมืองสะอาด


วันพุธที่ 18 ตุลาคม 2566
18/10/2566
พิมพ์
"เพราะทุกคนมีความสำคัญ" ผู้ว่าฯ นครพนม จับมือประธานแม่บ้านมหาดไทย เปิดจวนผู้ว่าฯ ทานข้าวเที่ยงกับพนักงานทำความสะอาด พร้อมชื่นชมและขอบคุณผู้เป็นกำลังสำคัญทำให้ “นครพนมเป็นเมืองสะอาด
"เพราะทุกคนมีความสำคัญ" ผู้ว่าฯ นครพนม จับมือประธานแม่บ้านมหาดไทย เปิดจวนผู้ว่าฯ ทานข้าวเที่ยงกับพนักงานทำความสะอาด พร้อมชื่นชมและขอบคุณผู้เป็นกำลังสำคัญทำให้ “นครพนมเป็นเมืองสะอาด สวยงาม น่าอยู่ น่าเที่ยว”
วันนี้ (17 ต.ค. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมร่วมกับชมรมแม่บ้านมหาดไทยจังหวัดนครพนม จัดกิจกรรม "ผู้ว่าฯ ร่วมทานข้าวเที่ยงกับพนักงานทำความสะอาด" ณ จวนผู้ว่าราชการจังหวัดนครพนม (หลังใหม่) ตำบลในเมือง อำเภอเมืองนครพนม จังหวัดนครพนม โดยบูรณาการความร่วมมือกับเทศบาลเมืองนครพนม ส่วนราชการในสังกัดกระทรวงมหาดไทย และภาคีเครือข่ายทุกภาคส่วน ร่วมกันสนับสนุนอาหารจัดเลี้ยงเพื่อขอบคุณและเป็นขวัญกำลังใจให้กับเจ้าหน้าที่ผู้ปฏิบัติงานในการทำความสะอาดรักษาสภาพแวดล้อมในพื้นที่ตัวเมืองนครพนม โดยมี นางสงวน จันทร์พร ประธานแม่บ้านมหาดไทยจังหวัดนครพนม นายนิวัต เจียวิริยบุญญา นายกเทศมนตรีเมืองนครพนม หัวหน้าส่วนราชการ ภาคีเครือข่าย และผู้ปฏิบัติงานทำความสะอาดของเทศบาลเมืองนครพนม รวมกว่า 200 คน ร่วมกิจกรรม
นายวันชัย จันทร์พร ผู้ว่าราชการจังหวัดนครพนม กล่าวว่า จังหวัดนครพนมได้รับความร่วมมือในการช่วยกันดูแลรักษาความสะอาดและสิ่งแวดล้อมจนกลายเป็นจังหวัดสะอาด เป็นเมืองที่น่าอยู่ น่าเที่ยว น่าจับจ่ายใช้สอย และมีนักท่องเที่ยวนิยมเดินทางมาท่องเที่ยวสร้างรายได้ให้กับจังหวัดนครพนมเป็นจำนวนมาก และมีนักลงทุนสนใจมาลงทุนเพื่อเสริมสร้างศักยภาพด้านเศรษฐกิจให้กับจังหวัดนครพนมเพิ่มเติมอย่างมีนัยสำคัญ ความสำเร็จเหล่านี้แม้ว่าจะมีจุดเริ่มต้นจากนโยบายของรัฐบาล ของกระทรวงมหาดไทย และของจังหวัดนครพนมก็ตาม แต่นโยบายก็จะเป็นเพียงแค่ตัวอักษรอยู่ในกระดาษถ้าหากขาดการปฏิบัติหน้าที่อย่างแข็งขัน ขาดความร่วมมือร่วมแรงร่วมใจ และความมุมานะ ความอดทนอดกลั้นของเหล่าบรรดาพี่น้องพนักงานทำความสะอาดเทศบาลเมืองนครพนม ตั้งแต่ผู้ทำหน้าที่เก็บกวาดขยะตามฟุตบาทตามท้องถนน ผู้ทำหน้าที่เก็บขยะมูลฝอยในแต่ละวัน ซึ่งทุกคนล้วนแล้วแต่เป็นผู้ที่รังสรรค์ทำให้เมืองนครพนมของพวกเราทุกคนเป็นเมืองสะอาด น่ามอง
“จังหวัดนครพนมจะเป็นเมืองสะอาดได้เพราะพี่น้องชาวนครพนมทุกคน และโดยเฉพาะอย่างยิ่งพี่น้องที่เป็นพนักงานทำความสะอาดของเทศบาลเมืองนครพนมทุกคน ตลอดจนพนักงานหน่วยอื่น ๆ ที่ได้ช่วยกันรับผิดชอบหน้าที่ของตัวเองอย่างเต็มที่ เต็มความสามารถ ที่มุ่งมั่นตั้งใจช่วยกันทำให้เมืองของเรา มีความสะอาด น่าอยู่ น่าชม และน่าท่องเที่ยว จนผลักดันให้จังหวัดนครพนมเป็นเมืองรองที่น่าเที่ยว ส่งเสริมการเติบโตทางด้านเศรษฐกิจ สามารถยกระดับอัตราการเจริญเติบโตอยู่ที่ 207% สร้างรายได้ให้กับภาคเอกชนและประชาชนในพื้นที่ ซึ่งสิ่งที่ทุกคนได้ทำมาล้วนเป็นส่วนสำคัญในการช่วยกันผลักดันให้ไปถึงจุดดังกล่าวได้ ผมในฐานะผู้ว่าราชการจังหวัด ในฐานะพ่อเมืองนครพนม ขอขอบคุณทุกคนที่ได้ช่วยกันทำสิ่งที่ดี Change for Good เพื่อบ้านเมือง และขอใช้โอกาสนี้เปิดจวนฯ เพื่อร่วมรับประทานอาหาร ขอบคุณฮีโร่ผู้พิทักษ์ความสะอาดสวยงาม ผู้ซ่อมแซมบำรุงรักษาเมืองนครพนมให้เป็นเมืองสะอาดน่าอยู่ เพื่อส่งเสริมความรักความสามัคคีและการมีส่วนร่วมของทุกภาคส่วน ประสานความเชื่อมโยงเพื่อให้เกิดความร่วมมือในการผลักดันนครพนม สร้างแรงขับเคลื่อนจากภายใน จากเจ้าหน้าที่ และประชาชนในทุกภาคส่วนอย่างแท้จริง” นายวันชัย จันทร์พร ผู้ว่าราชการจังหวัดนครพนม กล่าวเน้นย้ำ
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า แม้ว่าพี่น้องพนักงานทำความสะอาดจะร่วมแรงแข็งขันในการทำงานกันมากเท่าไร สิ่งสำคัญที่เราจะต้องคำนึงถึง นั่นคือการเสริมสร้างพลังความร่วมมือของพี่น้องประชาชนในฐานะภาคีเครือข่ายของพวกเราทุกคน จึงขอเชิญชวนพวกเราได้ช่วยกันประชาสัมพันธ์สร้างการรับรู้โครงการอาสาสมัครท้องถิ่นรักษ์โลก (อถล.) ของเทศบาลเมืองนครพนม รวมถึงองค์กรปกครองส่วนท้องถิ่นทุกแห่ง เพราะผู้ที่จะมาเป็น อถล. เพียงมีอายุตั้งแต่ 7 ปีบริบูรณ์ขึ้นไป นั่นหมายความว่า ลูก ๆ หลาน ๆ สามารถเป็นตัวแทนของบ้านเรือนมาเป็นสมาชิกได้ เพื่อที่จะได้ชักชวนให้คุณพ่อคุณแม่คุณปู่คุณย่าคุณตาคุณยาย ร่วมกันเป็นพลังในการดูแลรักษาเมืองนครพนมของพวกเรา ให้เป็นเมืองที่มีแต่ความสะอาด นอกจากนี้ต้องบูรณาการร่วมกับทุกภาคส่วนในการแก้ไขปัญหาขยะอย่างต่อเนื่อง โดยมีภาคราชการ ภาคเอกชน ร่วมกันรณรงค์และประชาสัมพันธ์การลดปริมาณขยะมูลฝอยและคัดแยกขยะ ตามหลัก 3Rs : Reuse Reduce Recycle ตลอดจนการจัดทำถังขยะเปียกลดโลกร้อน ครอบคลุมการจัดการขยะตั้งแต่ต้นทางจนถึงปลายทาง ซึ่งเป้าหมายสูงสุดคือการขับเคลื่อนไปสู่เป้าหมายการพัฒนาที่ยั่งยืนของสหประชาชาติ (UN SDGs) ร่วมกับ 7 ภาคีเครือข่าย เพื่อสร้างการเป็นหุ้นส่วนความร่วมมือ (Partnership) ให้เกิดแนวทางการปฏิบัติด้านการจัดการขยะอย่างยั่งยืน ทั้งในระดับท้องถิ่น และระดับโลก อย่างเป็นรูปธรรม
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า จังหวัดนครพนมมุ่งมั่นในการขับเคลื่อนโครงการ "หน้าบ้านน่ามอง นครพนมน่าอยู่" รณรงค์ให้ภาคราชการ และพี่น้องประชาชนร่วมกันรักษาความสะอาด ทั้งที่สำนักงาน ที่บ้าน ตามหลัก 5 ส. (สะสาง สะดวก สะอาด สุขลักษณะ สร้างนิสัย) เพื่อเพิ่มประสิทธิภาพในการทำงานและบริการประชาชน การมีที่อยู่อาศัยที่สะอาด ถูกสุขลักษณะ ซึ่งเป็นหนึ่งในแนวทางให้พี่น้องประชาชนตระหนักในการรักษาสิ่งแวดล้อมรอบตัว และนำสิ่งที่ดีไปสู่การปฏิบัติอย่างเป็นรูปธรรม โดยมีองค์กรปกครองส่วนท้องถิ่นทุกแห่ง เป็นภาคีเครือข่ายที่สำคัญในการทำให้ทุกพื้นที่ของเมืองนครพนมเป็นเมืองสะอาด น่าอยู่ น่าเที่ยว อย่างยั่งยืน
นายนิวัต เจียวิริยบุญญา นายกเทศมนตรีเมืองนครพนม กล่าวว่า วันนี้นับเป็นครั้งที่ 2 แล้วที่พนักงานทุกคนที่ทำงานกันมาอย่างไม่รู้จักเหน็ดเหนื่อย ได้ยิ้ม ได้มีความสุข มีกำลังใจ และภาคภูมิใจในการทำงาน เพราะมีผู้ใหญ่ในบ้านเมืองเล็งเห็นความสำคัญ เป็นห่วงเป็นใย เพราะทุกคนก็เป็นเหมือนฟันเฟือง ซึ่งบรรยากาศในวันนี้อบอวลเต็มไปด้วยความสุข ที่นอกจากพนักงานทำความสะอาดทุกคนจะได้ร่วมรับประทานอาหารกับผู้ว่าราชการจังหวัดนครพนม และประธานแม่บ้านมหาดไทยจังหวัดนครพนมแล้ว ยังได้รับประทานร่วมกับคณะหัวหน้าส่วนราชการ เจ้าหน้าที่ และภาคเอกชน ที่ถือโอกาสนี้ “สวมผ้าไทย ใส่ผ้าซิ่น มากินข้าวปิ่นโตที่จวนผู้ว่าราชการจังหวัดนครพนม” ด้วยเช่นเดียวกัน และเทศบาลเมืองนครพนมจะได้ร่วมกับจังหวัดนครพนมจัดกิจกรรมในลักษณะนี้อย่างต่อเนื่อง เพื่อที่จะเป็นขวัญกำลังใจ และเป็นการบรรเทาผลกระทบด้านค่าใช้จ่ายในการใช้ชีวิตของพี่น้องพนักงานทำความสะอาด เพราะทุกคนคือคนสำคัญ พี่จะทำให้เมืองนครพนมเป็นเมืองสวยงาม สะอาด น่าอยู่ น่าเที่ยว น่ามอง ตลอดไป

ที่มา : https://www.thaigov.go.th/news/contents/details/73488