รัฐบาลไทย-ข่าวทำเนียบรัฐบาล-กรมทางหลวง เตรียมเสนอ ครม. พิจารณาอนุมัติดำเนินโครงการก่อสร้างทางหลวงพิเศษระหว่างเมืองหมายเลข 9 สายถนนวงแหวนรอบนอกกรุงเทพมหานคร ช่วงบางบัวทอง - ลาดหลุมแก้ว 


วันพุธที่ 18 ตุลาคม 2566
กรมทางหลวง เตรียมเสนอ ครม. พิจารณาอนุมัติดำเนินโครงการก่อสร้างทางหลวงพิเศษระหว่างเมืองหมายเลข 9 สายถนนวงแหวนรอบนอกกรุงเทพมหานคร ช่วงบางบัวทอง - ลาดหลุมแก้ว
....
นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวว่า ตามที่กระทรวงคมนาคมได้เสนอรายการที่มีวงเงินตั้งแต่ 1,000 ล้านบาทขึ้นไป ที่มีความพร้อมดำเนินการ เพื่อขอตั้งงบประมาณรายจ่ายประจำปีงบประมาณ 2567 ตามขั้นตอนแนวทางที่กำหนดไว้ และคณะรัฐมนตรี (ครม.) มีมติอนุมัติในหลักการเมื่อวันที่ 3 ตุลาคม 2566 จำนวน 53 โครงการ วงเงินรวม 146,803.44 ล้านบาท สำหรับรายการที่ดำเนินการโดยกรมทางหลวง (ทล.) มี 46 โครงการ ที่จะดำเนินการในปี 2567 - 2569 วงเงินรวม 91,643.4450 ล้านบาท คิดเป็นวงเงินที่จะขอตั้งงบประมาณปี 2567 จำนวน 18,328.6890 ล้านบาท โดยโครงการก่อสร้างทางหลวงพิเศษระหว่างเมืองหมายเลข 9 สายถนนวงแหวนรอบนอกกรุงเทพมหานคร ช่วง บางบัวทอง - ลาดหลุมแก้ว เป็น 1 ใน 46 ของ ทล. ซึ่งโครงการนี้มีความพร้อมเรื่องแบบรูปรายการ ประมาณการค่าก่อสร้าง และเป็นการก่อสร้างปรับปรุงในเขตทางหลวงเดิมทั้งหมด ไม่มีการเวนคืน เป็นโครงการสำคัญเพื่อขับเคลื่อนการบรรลุเป้าหมาย ตามยุทธศาสตร์ชาติประจำปี 2567 ซึ่ง ครม. ได้รับทราบมติเห็นชอบของคณะกรรมการยุทธศาสตร์ชาติตามที่สำนักงานสภาพัฒนาการเศรษฐกิจและสังคมแห่งชาติเสนอ เมื่อวันที่ 27 กันยายน 2565 แล้ว
โครงการก่อสร้างมอเตอร์เวย์หมายเลข 9 สายถนนวงแหวนรอบนอกกรุงเทพมหานคร ช่วงบางบัวทอง - ลาดหลุมแก้ว เป็นส่วนหนึ่งของแผนพัฒนาโครงข่ายถนนวงแหวนรอบนอกกรุงเทพมหานครด้านตะวันตก ช่วงบางบัวทอง - บางปะอิน (M9) ให้เป็นทางหลวงพิเศษระหว่างเมืองเต็มรูปแบบที่มีการควบคุมการเข้าออกตลอดสาย (Fully Controlled Access) โดยแนวเส้นทางเชื่อมโยงการเดินทางจากด้าน ตะวันตกของกรุงเทพมหานคร ไปสู่ภาคเหนือ จุดเริ่มต้นโครงการเชื่อมต่อจากจุดปลายของโครงการก่อสร้างทางหลวงพิเศษระหว่างเมืองทางยกระดับบางขุนเทียน - บางบัวทอง และสิ้นสุดโครงการที่บริเวณทางแยกต่างระดับบางปะอิน ซึ่งจะเชื่อมต่อไปยังมอเตอร์เวย์หมายเลข 9 ด้านตะวันออก บางปะอิน - บางพลี  และมอเตอร์เวย์หมายเลข 6 บางปะอิน - สระบุรี - นครราชสีมา ได้ วงเงินงบประมาณโครงการรวม 4,300 ล้านบาท ขอใช้เงินกู้ 2,077.2947 ล้านบาท และเงินงบประมาณสมทบ 2,222.7053 ล้านบาท
การเสนอโครงการฯ เป็นไปตามขั้นตอนและแนวทางที่กำหนดไว้ ในการขอตั้งงบประมาณปี 2567 ที่มีความพร้อม เพื่อให้ ครม. พิจารณาอนุมัติในหลักการ ก่อนที่ ทล. จะเสนอคำขอตั้งงบประมาณเช่นทุกปีที่ผ่านมา จากมติ ครม. เมื่อวันที่ 3 ต.ค. 2566 ทล. ได้รับข้อสังเกตและความเห็นจากหน่วยงานที่เกี่ยวข้อง อาทิ สำนักงบประมาณ และจะได้ประสานสำนักบริหารหนี้สาธารณะ (สบน.) กระทรวงการคลัง เพื่อขอบรรจุโครงการนี้ไว้ในแผนบริหารหนี้สาธารณะ ซึ่ง ทล. ได้มีการประสาน สบน. อย่างต่อเนื่องมาโดยตลอด โดยจะดำเนินการให้เป็นไป ตามกฎหมายและระเบียบที่เกี่ยวข้องต่อไป สำหรับในขั้นตอนตามแผนงานในโครงการฯ ทล. ได้เตรียมเสนอ ครม. เพื่อพิจารณาอนุมัติดำเนินโครงการ โดยใช้แหล่งเงินกู้ภายในเดือนธันวาคม 2566 และเมื่อได้รับอนุมัติจาก ครม. แล้ว ทล. จะเสนอ สบน. เพื่อบรรจุโครงการไว้ในแผนบริหารหนี้สาธารณะและเร่งรัดดำเนินการตามแผนงานที่วางไว้ต่อไป

ที่มา : https://www.thaigov.go.th/news/contents/details/73484