รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานมอบ 133 รางวัล "หม่อมงามจิตต์ บุรฉัตร บุคคลสำคัญของโลก" เน้นย้ำ ร่วมกันส่งเสริมคนดีมีคุณธรรมให้เป็นแบบอย่างที่ดี เพื่อทำให้สังคมไทยมีแต่คนดี


วันพุธที่ 18 ตุลาคม 2566
18/10/2566
พิมพ์
ปลัดกระทรวงมหาดไทย เป็นประธานมอบ 133 รางวัล "หม่อมงามจิตต์ บุรฉัตร บุคคลสำคัญของโลก" เน้นย้ำ ร่วมกันส่งเสริมคนดีมีคุณธรรมให้เป็นแบบอย่างที่ดี เพื่อทำให้สังคมไทยมีแต่คนดี
ปลัดกระทรวงมหาดไทย เป็นประธานมอบ 133 รางวัล "หม่อมงามจิตต์ บุรฉัตร บุคคลสำคัญของโลก" เน้นย้ำ ร่วมกันส่งเสริมคนดีมีคุณธรรมให้เป็นแบบอย่างที่ดี เพื่อทำให้สังคมไทยมีแต่คนดีที่จะทำให้ประเทศไทยมีความมั่นคงอย่างยั่งยืน
วันนี้ (18 ต.ค. 66) เวลา 11.00 น. ที่หอประชุมกรมประชาสัมพันธ์ นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีมอบรางวัล "หม่อมงามจิตต์ บุรฉัตร บุคคลสำคัญของโลก" งานสร้างเสริมคนดีมีคุณธรรม ครั้งที่ 35 โดยมี คุณหญิงแสงเดือน ณ นคร ประธานมูลนิธิอนุสรณ์หม่อมงามจิตต์ บุรฉัตร นางอารยา อรุณานนท์ชัย ผู้ช่วยศาสตราจารย์ ดร.พรทิพย์ พุกผาสุข รองประธานมูลนิธิฯ นางสาวิตรี บริพัตร ณ อยุธยา กรรมการและเลขาธิการมูลนิธิฯ นายชัยวัฒน์ ชื่นโกสุม อธิบดีกรมการพัฒนาชุมชน นายอรรษิษฐ์ สัมพันธรัตน์ อธิบดีกรมการปกครอง นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นางทัศนีย์ ผลชานิโก รองอธิบดีกรมประชาสัมพันธ์รักษาราชการแทนอธิบดีกรมประชาสัมพันธ์ และภาคีเครือข่าย ร่วมในพิธีกว่า 1,000 คน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย รับมอบโล่ที่ระลึกจากคุณหญิงแสงเดือน ณ นคร ประธานมูลนิธิอนุสรณ์หม่อมงามจิตต์ บุรฉัตร จากนั้น เป็นประธานมอบของที่ระลึกแก่ผู้ให้การสนับสนุนมูลนิธิฯ 22 คน และผู้ได้รับรางวัล "หม่อมงามจิตต์ บุรฉัตร บุคคลสำคัญของโลก" จำนวน 133 รางวัล แบ่งเป็น 6 ประเภทรางวัล ได้แก่ 1) ประธานคณะกรรมการอุปการะเยาวชนประจำจังหวัด จำนวน 11 รางวัล อาทิ นางกาญจนี รุจนเสรี นางกรรณิกา กองฉลาด นางวรรณฤดี กิจเจริญรุ่งโรจน์ นางสุวจี ศิริปัญโญ พลเรือตรีหญิง อินทิรา ตันเจริญ นางวันทนา พ่วงบางโพ 2) อาจารย์ระดับอุดมศึกษาผู้ทรงคุณธรรม มีผลงานดีเด่นในการพัฒนาคุณธรรม และจริยธรรมของนิสิต นักศึกษาระดับอุดมศึกษา จำนวน 7 รางวัล อาทิ รศ.ดร.ปนัดดา ยิ้มสกุล รศ.พ.ต.อ.หญิง ดร.ทิพย์ฆัมพร เกษโกมล ผศ.ดร.สุรัสวดี อรุณวราภรณ์ ศ.นพ.สมชาย ธนวัฒนาเจริญ ผศ.ดร.สาระ มีผลกิจ 3) ครูผู้รับผิดชอบงานมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ จำนวน 35 รางวัล อาทิ นายวิรัตน์ พสุนนท์ โรงเรียนวัดยายร่ม (วัฒนราษฎร์รังสรรค์) 4) ผู้มีผลงานดีเด่นในการบำเพ็ญประโยชน์แก่ประชาชนและสังคม จาก 7 กลุ่มอาชีพ จำนวน 58 รางวัล คือ 1. ตำรวจจราจรดีเด่น 2. พนักงานกวาดถนนดีเด่น 3. พนักงานขับรถโดยสารประจำทาง ขสมก. ดีเด่น 4. พนักงานขับรถโดยสารประจำทาง บขส. ดีเด่น และรถร่วมบริการ 5. ผู้ปฏิบัติงานด้านการป้องกันและบรรเทาสาธารณภัยดีเด่น 6. พลเมืองดี 7. จิตอาสา อาทิ นายฐิติพงศ์ พิริพล นายสถานีรถไฟบ้านส้อง ฮีโร่ช่วยยายผู้พิการทางหู เดินข้ามทางรถไฟ รอดชีวิตจากการถูกรถไฟชน 5) คนพิการดีเด่นในการพัฒนาคุณภาพชีวิต จำนวน 8 รางวัล อาทิ ร.ต.ท.สวง ทะสะระ 6) หมู่บ้านหัตถกรรมดีเด่นและผู้นำหมู่บ้านหัตถกรรมดีเด่น จำนวน 14 รางวัล อาทิ บ้านแม่พระประจักษ์ จังหวัดสุพรรณบุรี กลุ่มทอผ้าพื้นเมือง จังหวัดนครพนม บ้านกำปงบูเก๊ะ จังหวัดยะลา กลุ่มหัตถกรรมทอผ้าขิดวัดโฆษา จังหวัดเพชรบูรณ์ และกลุ่มวิสาหกิจชุมชนเฮือนปฏิมาเซรามิค จังหวัดพะเยา แล้วร่วมเยี่ยมชมร้านค้าของหมู่บ้านหัตถกรรมที่ได้รับรางวัล และสินค้าผลิตภัณฑ์คนพิการในบริเวณงาน
นายสุทธิพงษ์ จุลเจริญ ปลัดกระทรวงมหาดไทย กล่าวว่า วันนี้เป็นวันที่สำคัญยิ่งวันหนึ่งของประเทศชาติ เพราะเป็นวันที่เรามาช่วยกันให้กำลังใจคนดีของสังคม ภายใต้การคัดเลือกของท่านคณะกรรมการผู้ทรงคุณวุฒิ และที่สำคัญยิ่ง “เป็นการร่วมกันน้อมรำลึกนึกถึงคุณงามความดีของ "หม่อมงามจิตต์ บุรฉัตร"” ผู้เป็นเสาหลักในการช่วยเหลือพี่น้องประชาชนจนกระทั่งได้รับการยกย่องจากองค์การศึกษา วิทยาศาสตร์ และวัฒนธรรมแห่งสหประชาชาติ (ยูเนสโก) ให้เป็นบุคคลสำคัญของโลก
"ตน และ ดร.วันดี กุญชรยาคง จุลเจริญ นายกสมาคมแม่บ้านมหาดไทย รู้สึกดีใจที่ท่านคณะกรรมการมูลนิธิอนุสรณ์หม่อมงามจิตต์ บุรฉัตร ได้จัดงานในวันนี้ขึ้น และขอแสดงความยินดีกับพี่น้องผู้ที่ได้ประกอบคุณงามความดีจนเป็นที่ประจักษ์ ได้รับการยอมรับ และได้รับการคัดเลือกให้ได้รับรางวัล "หม่อมงามจิตต์ บุรฉัตร บุคคลสำคัญของโลก" ผู้สร้างเสริมคนดีมีคุณธรรม ในวันนี้ อันเป็นเครื่องหมายแห่งกำลังใจเพื่อให้ทุกท่านได้ช่วยกันในการที่จะช่วยเหลือดูแลครอบครัว ดูแลสังคม และที่สำคัญที่สุด คือ "ช่วยสนับสนุนดูแลผู้ที่เปราะบางกว่าหรือผู้ที่อ่อนแอกว่าให้มีโอกาสที่ดีของชีวิต ดังวัตถุประสงค์ของมูลนิธิอนุสรณ์หม่อมงามจิตต์ บุรฉัตร ที่ได้รับการก่อตั้งขึ้นเคียงข้างกับมูลนิธิร่วมจิตต์น้อมเกล้าฯ เพื่อเยาวชนในพระบรมราชินูปถัมภ์ ซึ่งเป็นมูลนิธิที่สำคัญยิ่งที่ส่งเสริมให้เด็กและเยาวชนได้มีโอกาสเรียนหนังสือ ได้มีโอกาสที่ดีของชีวิต โดยมีผู้ว่าราชการจังหวัดและประธานแม่บ้านมหาดไทยจังหวัดทุกจังหวัดช่วยเป็นธุระในการดูแลสนับสนุนกิจกรรมของมูลนิธิฯ จนกระทั่งเกิดผลผลิต คือ เด็กและเยาวชนที่เติบโตมาเป็นพลเมืองที่ดีของประเทศชาติ เป็นกำลังสำคัญในการขับเคลื่อนงานขององค์กรต่าง ๆ ทั้งภาครัฐและภาคเอกชนในทุกวันนี้" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทยกล่าวเพิ่มเติมว่า ขอฝากมูลนิธิอนุสรณ์หม่อมงามจิตต์ บุรฉัตร ได้มีหนังสือเรียนผู้บังคับบัญชาสูงสุดของส่วนราชการหรือหน่วยงานที่มีผู้ได้รับรางวัลในวันนี้ เพื่อให้ผู้บังคับบัญชาตลอดจนเพื่อนร่วมงานได้มีโอกาสรับรู้รับทราบ ซึ่งจะเป็นโอกาสอันดีที่ผู้บังคับบัญชาได้ส่งเสริมสนับสนุนให้บุคคลเหล่านี้มีความก้าวหน้าในอาชีพและมีความภาคภูมิใจเพิ่มเติมมากขึ้น ดังพระบรมราโชวาทของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในพิธีเปิดงานชุมนุมลูกเสือแห่งชาติ ครั้งที่ 6 ณ ค่ายลูกเสือวชิราวุธ อำเภอศรีราชา จังหวัดชลบุรี วันที่ 11 ธันวาคม 2512 ใจความสำคัญตอนหนึ่งว่า "....ในบ้านเมืองนั้น มีทั้งคนดีและคนไม่ดี ไม่มีใครจะทำให้คนทุกคนเป็นคนดีได้ทั้งหมด การทำให้บ้านเมืองมีความปกติสุขเรียบร้อย จึงมิใช่การทำให้ทุกคนเป็นคนดี หากแต่อยู่ที่การส่งเสริมคนดี ให้คนดีได้ปกครองบ้านเมือง และควบคุมคนไม่ดีไม่ให้มีอำนาจ ไม่ให้ก่อความเดือดร้อนวุ่นวายได้..." อันจะเป็นพลังหนุนนำให้ผู้ที่ได้รับรางวัลในวันนี้ได้ทำความดีต่อไป และเป็นตัวอย่างให้กับบุคคลในหน่วยงานของผู้ได้รับรางวัลทุกท่านได้ถือเอาเป็นแบบอย่างและดำเนินชีวิตตามตัวอย่างที่ดี ซึ่งจะทำให้สังคมไทยได้มีคนดีเพิ่มมากขึ้น และเมื่อทุกตารางนิ้วของสังคมไทยมีแต่คนดี ประเทศไทยของเราก็จะมีแต่ความมั่นคงอย่างยั่งยืน
"กระทรวงมหาดไทยมีความยินดีในการสนับสนุนเพื่อให้การจัดงาน "หม่อมงามจิตต์ บุรฉัตร บุคคลสำคัญของโลก" งานสร้างเสริมคนดีมีคุณธรรม ในปีต่อ ๆ ไปได้รับการขยายผลเพิ่มมากขึ้น เพื่อหนุนเสริมให้สังคมไทยได้ร่วมอิ่มเอมใจและปิติยินดีที่ได้เห็นคนดีของสังคมในสาขาอาชีพต่าง ๆ ได้รับการยกย่องและทำให้เราเชื่อมั่นได้ว่าสังคมเรายังมีคนดีอยู่ ที่จะช่วยเหลือทำให้บ้านเมืองของเรามีความสงบสุข และเป็นสังคมที่เต็มไปด้วยไมตรีจิต ด้วยน้ำใจ ในการที่จะดูแลบุคคลโดยทั่วไปนอกเหนือจากคนในครอบครัวให้ได้รับการส่งเสริมให้มีคุณภาพชีวิตที่ดีอย่างยั่งยืนตลอดไป" นายสุทธิพงษ์ฯ กล่าวในช่วงท้าย
นางสาวิตรี บริพัตร ณ อยุธยา กรรมการและเลขาธิการมูลนิธิอนุสรณ์หม่อมงามจิตต์ บุรฉัตร กล่าวว่า รางวัล “หม่อมงามจิตต์ บุรฉัตร บุคคลสำคัญของโลก” เป็นรางวัลสร้างเสริมคนดีมีคุณธรรมที่มูลนิธิอนุสรณ์หม่อมงามจิตต์ บุรฉัตร มอบให้แก่บุคคลสาขาอาชีพต่าง ๆ ทั่วประเทศ เพื่อเชิดชูเกียรติ และรำลึกในความสามารถในคุณความดีของหม่อมงามจิตต์ บุรฉัตร บุคคลสำคัญของโลก ที่มีผลงานเป็นคุณประโยชน์แก่สังคมจนเป็นที่ยกย่องได้รับการยอมรับทั้งจากชาวไทยและชาวต่างประเทศ และเพื่อเป็นการยกย่องบำรุงขวัญให้กำลังใจแก่ผู้ได้รับคัดเลือกเข้ารับรางวัล “หม่อมงามจิตต์ บุรฉัตร บุคคลสำคัญของโลก” ทั่วประเทศที่มีความตั้งใจจริง เสียสละในการปฏิบัติหน้าที่ภารกิจต่าง ๆ ที่รับผิดชอบด้วยจิตใจที่เปี่ยมล้นด้วยคุณธรรมอันประเสริฐ อีกทั้งเพื่อส่งเสริมให้บุคคลเหล่านั้นเกิดความภาคภูมิใจในอาชีพการงานของตน และเป็นแรงจูงใจ เป็นตัวอย่างแก่เพื่อนร่วมอาชีพเดียวกัน บุคคลทั่วไป รวมทั้งอนุชนรุ่นหลังที่จะมุ่งมั่นปฏิบัติงานให้มีคุณภาพและมีคุณธรรมยิ่งขึ้น อันจะส่งผลดีต่อการพัฒนาเยาวชน สังคม และประเทศชาติโดยส่วนรวมด้วย

ที่มา : https://www.thaigov.go.th/news/contents/details/73506