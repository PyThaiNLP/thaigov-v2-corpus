รัฐบาลไทย-ข่าวทำเนียบรัฐบาล-ปลัดฯ ณัฐพล หนุน Startup ดึงเดลต้าประเดิมทุนขับเคลื่อนธุรกิจ พร้อมให้กำลังใจผู้ประกอบการออกบูธ "อุตสาหกรรมแฟร์" กระตุ้นเงินหมุนเวียนนิคมฯ บางปู


วันจันทร์ที่ 2 ตุลาคม 2566
02/10/2566
พิมพ์
ปลัดฯ ณัฐพล หนุน Startup ดึงเดลต้าประเดิมทุนขับเคลื่อนธุรกิจ พร้อมให้กำลังใจผู้ประกอบการออกบูธ "อุตสาหกรรมแฟร์" กระตุ้นเงินหมุนเวียนนิคมฯ บางปู
ปลัดฯ ณัฐพล หนุน Startup ดึงเดลต้าประเดิมทุนขับเคลื่อนธุรกิจ พร้อมให้กำลังใจผู้ประกอบการออกบูธ "อุตสาหกรรมแฟร์" กระตุ้นเงินหมุนเวียนนิคมฯ บางปู
วันนี้ (29 กันยายน 2566) ดร.ณัฐพล รังสิตพล ปลัดกระทรวงอุตสาหกรรม พร้อมด้วยนายใบน้อย สุวรรณชาตรี อธิบดีกรมส่งเสริมอุตสาหกรรม และนายแจ็คกี้ จาง ประธานบริษัท เดลต้า อีเลคโทรนิคส์ (ประเทศไทย) จำกัด (มหาชน) เข้าร่วมกิจกรรมดีพร้อม เดลต้า แองเจิลฟันด์ ปั้นสตาร์ทอัพปีที่ 8 เพื่อพัฒนาผลิตภัณฑ์และบริการในกลุ่ม S – Curve 10 สตาร์ทอัพที่มีศักยภาพพร้อมเชื่อมโยงโอกาสเข้าถึงแหล่งทุน และ "อุตสาหกรรมแฟร์" บนพื้นที่จังหวัดสมุทรปราการ เพื่อเพิ่มขีดความสามารถในการแข่งขันของภูมิภาค ตลอดจนกระจายรายได้และเชื่อมโยงประโยชน์ระหว่างภาคการผลิตและภาคชุมชน
โครงการ ดีพร้อม เดลต้า แองเจิลฟันด์ เป็นความร่วมมือระหว่างกรมส่งเสริมอุตสาหกรรม และบริษัท เดลต้า อีเลคโทรนิคส์ (ประเทศไทย) จำกัด (มหาชน) มาอย่างต่อเนื่องเป็นปีที่ 8 ด้วยการบ่มเพาะสตาร์ทอัพที่กำลังพัฒนาผลิตภัณฑ์ – บริการในกลุ่ม S-curve ครอบคลุมทั้งกลุ่มอุตสาหกรรม อาทิ การแพทย์ครบวงจร การผลิตแห่งอนาคต อุตสาหกรรมการเกษตร อุตสาหกรรมดิจิทัล อุตสาหกรรมหุ่นยนต์ เทคโนโลยีการท่องเที่ยว และการบินและโลจิสติกส์ เพื่อกระตุ้นความคิดสร้างสรรค์พัฒนานวัตกรรมหรือเทคโนโลยีในระยะเวลาจำกัด การสร้างโอกาสเข้าถึงแหล่งเงินทุนต่อยอดธุรกิจ การพัฒนาผลิตภัณฑ์ในเชิงพาณิชย์ รวมทั้งส่งต่อนวัตกรรมใหม่ ๆ ไปยังภาคอุตสาหกรรมที่ต้องการใช้ โดยในปีนี้ได้พัฒนาผู้ประกอบการที่มีศักยภาพสูงได้รับทุนสนับสนุนอีกกว่า 10 ทีม ซึ่งจะเป็นกำลังในการยกระดับตัวเลขภาคการผลิตของอุตสาหกรรมไทยในกลุ่ม S-curve ได้เป็นอย่างดีในอนาคต ทั้งนี้ จากการดำเนินงานตั้งแต่ปี 2559 – 2566 มีสตาร์ทอัพได้รับทุนสนับสนุนจากโครงการ Angel Fund จำนวน 197 ทีม รวมมูลค่ากว่า 28 ล้านบาท และสามารถจัดตั้งธุรกิจได้จริง และสร้างมูลค่าเพิ่มทางเศรษฐกิจได้กว่า 700 ล้านบาท
นอกจากนี้ กระทรวงอุตสาหกรรม โดยสำนักงานอุตสาหกรรมจังหวัดสมุทรปราการ กรมส่งเสริมอุตสาหกรรม ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) สำนักงานนิคมอุตสาหกรรมบางปู และบริษัท เดลต้า อีเลคโทรนิคส์ (ประเทศไทย) จำกัด (มหาชน) ได้บูรณาการความร่วมมือกับหน่วยงานภาครัฐและภาคเอกชนในพื้นที่จังหวัดสมุทรปราการ จัดงาน "อุตสาหกรรมแฟร์" อุตสาหกรรมเศรษฐกิจที่เติบโตอย่างยั่งยืนคู่ชุมชน ขึ้น เพื่อเป็นการส่งเสริมผลิตภัณฑ์ร้านค้าจากผู้ประกอบการ SMEs ซึ่งภายในงานมีการออกร้านจำหน่ายสินค้าจำนวนกว่า 50 ร้านค้า ประกอบด้วย ผู้ประกอบการ SMEs ที่ได้รับสินเชื่อจากกองทุนพัฒนาเอสเอ็มอีตามแนวประชารัฐ ผลิตภัณฑ์ที่ได้รับการรับรองมาตรฐานผลิตภัณฑ์ชุมชน (มผช.) ผลิตภัณฑ์ที่เข้าร่วมโครงการแปรรูปสินค้าเกษตรอุตสาหกรรม 1 จังหวัด 1 ชุมชน (OPOAI-C) ผลิตภัณฑ์ที่เข้าร่วมโครงการส่งเสริมและเพิ่มขีดความสามารถในการแข่งขันภาคอุตสาหกรรมตามแผนปฏิบัติราชการจังหวัดสมุทรปราการ การแสดงนิทรรศการของ ธพว. สำนักงานนิคมอุตสาหกรรมบางปู และกลุ่มวิสาหกิจชุมชนที่ได้รับการสนับสนุนและช่วยเหลือให้มีช่องทางการตลาดเพิ่มขึ้น รวมทั้งเป็นการกระตุ้นเศรษฐกิจของจังหวัดสมุทรปราการ โดยจัดขึ้นระหว่างวันที่ 28 - 29 กันยายน 2566 ณ บริษัท เดลต้า อีเลคโทรนิคส์ (ประเทศไทย) จำกัด (มหาชน)  ทั้งนี้ ตลอด 2 วัน ของการจัดงาน สามารถสร้างยอดขายได้กว่า  550,000 บาท

ที่มา : https://www.thaigov.go.th/news/contents/details/72853