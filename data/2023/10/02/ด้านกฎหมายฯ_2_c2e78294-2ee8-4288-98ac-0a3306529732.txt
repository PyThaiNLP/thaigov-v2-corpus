รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เข้าร่วมรับฟังการมอบนโยบายการจัดทำงบประมาณรายจ่าย ประจำปีงบประมาณ พ.ศ. ๒๕๖๗


วันจันทร์ที่ 2 ตุลาคม 2566
02/10/2566
พิมพ์
รัฐมนตรีว่าการกระทรวงยุติธรรม เข้าร่วมรับฟังการมอบนโยบายการจัดทำงบประมาณรายจ่าย ประจำปีงบประมาณ พ.ศ. ๒๕๖๗
รัฐมนตรีว่าการกระทรวงยุติธรรม เข้าร่วมรับฟังการมอบนโยบายการจัดทำงบประมาณรายจ่าย ประจำปีงบประมาณ พ.ศ. ๒๕๖๗
ในวันจันทร์ที่ ๒ ตุลาคม ๒๕๖๖  เวลา ๐๙.๓๐ น.  นายเศรษฐา ทวีสิน นายกรัฐมนตรี เป็นประธานในพิธีเปิดและมอบนโยบายการจัดทำงบประมาณรายจ่าย ประจำปีงบประมาณ พ.ศ. ๒๕๖๗ โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นางพงษ์สวาท นีละโยธิน ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม ผู้บริหารหน่วยงานราชการ รัฐวิสาหกิจ ผู้ว่าราชการจังหวัด และผู้ที่เกี่ยวข้อง เข้าร่วมฯ ณ ห้องรอยัล จูบิลี่ บอลรูม อาคารชาเลนเจอร์ ชั้น ๑ ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี
นายกรัฐมนตรี ได้กล่าวมอบนโยบายการจัดทำงบประมาณรายจ่ายประจำปีงบประมาณ พ.ศ. ๒๕๖๗ โดยมีใจความสำคัญว่า ประเทศไทยกำลังเผชิญกับความท้าทาย ทั้งทางเศรษฐกิจ สังคม และการเมือง ซึ่งได้รับผลกระทบจากสถานการณ์ภายในและภายนอกประเทศ ไม่ว่าจะเป็น การฟื้นตัวจากสถานการณ์โควิด-๑๙ โครงสร้างอุตสาหกกรรม การเข้าสู่สังคมผู้สูงวัย การเมืองระหว่างประเทศ หนี้ครัวเรือน และปัจจัยอื่นๆ ซึ่งจากความท้าทายดังกล่าว ล้วนมีส่วนทำให้เศรษฐกิจของประเทศไทยประสบปัญหาและส่งผลกระทบต่อภาระทางการคลังของประเทศ
จากความท้าทายที่กล่าวมานี้ รัฐบาลได้ดำเนินงานร่วมกับทุกภาคส่วน​ โดยมีนโยบายที่สำคัญ ดังนี้ ในระยะสั้น รัฐบาลให้ความสำคัญกับนโยบายเร่งด่วน ๓ ประการ ได้แก่ ๑) การฟื้นฟูรายได้ ๒) ผลักดันการท่องเที่ยวทั้งคนไทยและคนต่างชาติ และ ๓) มาตรการดูแลค่าใช้จ่ายที่ได้ดำเนินการอยู่ และในระยะยาว รัฐบาลให้ความสำคัญกับนโยบายที่ครอบคุลม ๓ มิติ ได้แก่ ๑) การสร้างรายได้  ๒) การขยายโอกาส และ ๓) ดูแลคุณภาพชีวิตความมั่นคง
ทั้งนี้​ รัฐบาลและหน่วยงานราชการจะต้องทำงานเพื่อบริการประชาชนให้ดีขึ้น โดยขอให้ทุกหน่วยงานพิจารณาการลงทุนที่เหมาะสม เพื่อนำเทคโนโลยีมาใช้ เช่น การดำเนินการเชื่อมฐานข้อมูลของประชาชนเป็นฐานเดียวกัน ใช้ระบบปัญญาประดิษฐ์เพื่อเพิ่มความสามารถ ใช้ระบบการจ่ายเงินที่ตรวจสอบได้เพื่อป้องกันการทุจริตและเพิ่มความโปร่งใสในการทำงานของรัฐบาล การมีปฏิสัมพันธ์ระหว่างส่วนราชการกับประชาชน ต้องมีแผนปรับปรุงการให้บริการ กำจัดเจ้าหน้าที่ที่ทำตัวเป็นนายประชาชน เรียกรับสินบน และต้องปรับปรุงขั้นตอนการบริหารภายในราชการด้วยกันเอง เพื่อทำให้การปฏิบัติงานมีความรวดเร็วยิ่งขึ้น เพิ่มประสิทธิภาพของทั้งระบบให้สะท้อนไปสู่การบริการประชาชนที่ดียิ่งขึ้น ดังนั้น ขอให้ทุกภาคส่วนร่วมกันดูแลประชาชน และขอให้ผู้บริหารหน่วยงานราชการช่วยกันกำกับดูแลการทำงาน​ ให้มีการทำงานแบบเน้นผลลัพธ์ มีตัวชี้วัดที่ชัดเจน มากกว่าแค่ทำตามกระบวนการและขอให้ยึดโยงกับประชาชนเสมอ
สำหรับในปีงบประมาณ พ.ศ. ๒๕๖๗ ขอให้ทุกหน่วยงานพิจารณาวางแผนการใช้จ่ายงบประมาณตามกรอบความสำคัญ ๕ ประการ ได้แก่​ ๑) ทำงบประมาณตามนโยบายที่สัญญากับประชาชน​ ๒) ทำอย่างบูรณาการ ลดความซ้ำซ้อน​ ๓) ทำอย่างมีประสิทธิภาพ รักษาวินัยการเงินการคลัง​ ๔) ทำอย่างมีตัวชี้วัดและมีเป้าหมาย และ​ ๕) ทำให้ครบทุกแหล่งเงินทุน
ทั้งนี้ นายกรัฐมนตรี ได้ขอให้ทุกหน่วยงานจัดทำคำของบประมาณรวมทั้งแผนการใช้จ่ายงบประมาณ ประจำปีงบประมาณ พ.ศ. ๒๕๖๗ โดยจัดส่งให้สำนักงบประมาณ ภายในวันที่ ๖ ตุลาคม ๒๕๖๖

ที่มา : https://www.thaigov.go.th/news/contents/details/72852