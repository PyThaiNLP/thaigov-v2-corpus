รัฐบาลไทย-ข่าวทำเนียบรัฐบาล-"วราวุธ" รมว.พม. สั่งการ ปลัด พม. เตรียมทุกหน่วยงานทั่วประเทศ  เร่งช่วยเหลือกลุ่มเปราะบางเดือดร้อนจากน้ำท่วม


วันจันทร์ที่ 2 ตุลาคม 2566
"วราวุธ" รมว.พม. สั่งการ ปลัด พม. เตรียมทุกหน่วยงานทั่วประเทศ  เร่งช่วยเหลือกลุ่มเปราะบางเดือดร้อนจากน้ำท่วม
"วราวุธ" รมว.พม. สั่งการ ปลัด พม. เตรียมทุกหน่วยงานทั่วประเทศ  เร่งช่วยเหลือกลุ่มเปราะบางเดือดร้อนจากน้ำท่วม
วันที่ 1 ตุลาคม 2566 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีความห่วงใยพี่น้องประชาชนในหลายพื้นที่ที่ประสบอุทกภัยและต้องการความช่วยเหลือ โดยได้สั่งการให้รองนายกรัฐมนตรีและรัฐมนตรี เร่งติดตาม กำกับการช่วยเหลือพี่น้องประชาชนอย่างมีประสิทธิภาพ
สำหรับกระทรวงการพัฒนาสังคมและความมั่นคงของมนุษย์ (พม.) มีการให้ความช่วยเหลือพี่น้องประชาชน โดยเฉพาะกลุ่มเปราะบางทั้งเด็กเล็ก ผู้สูงอายุ และคนพิการ เป็นต้น ในมิติของการฟื้นฟูเยียวยา หลังจากน้ำลด ว่า ความเสียหายที่เกิดขึ้นมีผลกระทบอย่างไรบ้าง ชีวิตความเป็นอยู่ได้รับผลกระทบอย่างไรบ้าง โดยจะเร่งให้ความช่วยเหลือเพื่อบรรเทาความเดือดร้อน ไม่ว่าจะเป็นเรื่องการดูแลซ่อมแซมที่อยู่อาศัย การช่วยเหลือเป็นเงินสงเคราะห์และเครื่องอุปโภคบริโภคที่จำเป็น และการประสานความช่วยเหลือกับภาคีเครือข่ายในพื้นที่ รวมทั้งการฟื้นฟูเยียวยาสภาพจิตใจ เพื่อให้พี่น้องประชาชนสามารถกลับมาใช้ชีวิตได้เป็นปกติโดยเร็วที่สุด
นายวราวุธ กล่าวเพิ่มเติมว่า ทั้งนี้ ตนได้มอบหมายให้นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ สั่งการให้พัฒนาสังคมและความมั่นคงของมนุษย์จังหวัด (พมจ.) พร้อมด้วยหน่วยงานทีม One Home พม. ทุกจังหวัดทั่วประเทศ เร่งหาข้อมูลและเตรียมตัวรับสถานการณ์น้ำท่วมในแต่ละพื้นที่ อีกทั้งสำรวจประชาชนกลุ่มเปราะบางว่ามีจำนวนเท่าไหร่ อาศัยอยู่ที่ไหนบ้าง และโอกาสที่จะได้รับผลกระทบเป็นอย่างไรบ้าง เพื่อเตรียมให้ความช่วยเหลือหลังน้ำลดได้อย่างมีประสิทธิภาพโดยเร็วที่สุด
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/72837