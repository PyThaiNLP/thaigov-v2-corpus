รัฐบาลไทย-ข่าวทำเนียบรัฐบาล-นายกฯ ห่วงน้ำท่วม จ.สุโขทัย เตรียมหารือรองอธิบดีกรมชลประทาน บ่ายวันนี้


วันจันทร์ที่ 2 ตุลาคม 2566
02/10/2566
พิมพ์
นายกฯ ห่วงน้ำท่วม จ.สุโขทัย เตรียมหารือรองอธิบดีกรมชลประทาน บ่ายวันนี้
นายกฯ ห่วงน้ำท่วม จ.สุโขทัย เตรียมหารือรองอธิบดีกรมชลประทาน บ่ายวันนี้
วันนี้ (2 ต.ค. 66) เวลา 09.30 น. ณ ห้องรอยัล จูบิลี่ บอลรูม อาคารชาเลนเจอร์ ชั้น 1 เมืองทองธานี นายเศรษฐา ทวีสิน นายกรัฐมตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงสถานการณ์น้ำท่วม ภายหลังจากที่ได้เดินทางไปรับฟังบรรยายสรุปที่กรมชลประทาน ถนนสามเสน เมื่อวันที่ 1 ต.ค. ที่ผ่านมา โดยนายกรัฐมนตรีกล่าวว่า ในวันศุกร์ที่ 6 ต.ค.นี้ จะเดินทางลงพื้นที่จังหวัดอุบลราชธานี โดยจะไปเตรียมการ เพราะมวลน้ำลงไปทางนั้นมาก จึงต้องลงไปดูในพื้นที่
นายกรัฐมนตรีกล่าวถึงสถานการณ์น้ำภาพรวมยังน่าเป็นห่วงอยู่ ซึ่งจังหวัดสุโขทัยน้ำจะเข้าพื้นที่ในเวลา 16.00 น. วันนี้ ซึ่งเมื่อเวลา 08.00 น. ที่ผ่านมา มีรายงานพื้นที่จังหวัดสุโขทัยเข้ามา ตนก็เห็นใจ เพราะฝนตกตลอดเวลา นายสมศักดิ์ เทพสุทิน รองนายกรัฐมนตรี ลงพื้นที่ก็เพิ่งกลับมาเมื่อคืนที่ผ่านมา และเมื่อสักครู่ได้พูดคุยกับรัฐมนตรีหลายท่านซึ่งวันนี้มีภารกิจเยอะมาก
นายกรัฐมนตรีย้ำมีความเป็นห่วงเรื่องน้ำท่วม โดยจะมีการพูดคุยกับรองอธิบดีกรมชลประทาน ในฐานะรักษาการอธิบดีกรมชลประทาน ในเวลา 15.00 น. วันนี้ที่กระทรวงการคลัง เพื่อลดผลกระทบให้ได้มากขึ้น ทั้งนี้ จากการที่รองนายกรัฐมนตรีและรัฐมนตรีที่ลงพื้นที่ มีเรื่องที่ต้องช่วยเหลือประชาชนเร่งด่วนหลายเรื่อง เช่น การบูรณาการทั้งถนน และความเดือดร้อนของประชาชน

ที่มา : https://www.thaigov.go.th/news/contents/details/72835