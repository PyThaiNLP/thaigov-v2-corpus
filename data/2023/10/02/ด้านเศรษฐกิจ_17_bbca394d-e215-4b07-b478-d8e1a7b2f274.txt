รัฐบาลไทย-ข่าวทำเนียบรัฐบาล-กรมทางหลวง รายงานสถานการณ์น้ำท่วมประจำวันที่ 2 ตุลาคม 2566 ในพื้นที่จังหวัดลำปาง และสุโขทัย ผ่านไม่ได้ 2 แห่ง พร้อมแนะนำเส้นทางเลี่ยง


วันจันทร์ที่ 2 ตุลาคม 2566
กรมทางหลวง รายงานสถานการณ์น้ำท่วมประจำวันที่ 2 ตุลาคม 2566 ในพื้นที่จังหวัดลำปาง และสุโขทัย ผ่านไม่ได้ 2 แห่ง พร้อมแนะนำเส้นทางเลี่ยง
....
จากสถานการณ์ร่องมรสุมพาดผ่านประเทศไทยตอนบนในช่วงตลอดสัปดาห์ที่ผ่านมา ส่งผลให้ภาคเหนือ และภาคตะวันออกเฉียงเหนือมีฝนตกหนักก่อให้เกิดปัญหาน้ำท่วมในหลายพื้นที่ กรมทางหลวง (ทล.) กระทรวงคมนาคม ได้สั่งการให้สำนักงานทางหลวง แขวงทางหลวง หมวดทางหลวงในพื้นที่ ลงพื้นที่ติดตามสถานการณ์น้ำท่วมอย่างใกล้ชิด และจัดเจ้าหน้าที่คอยอำนวยความสะดวกแก่ประชาชน เพื่อบรรเทาความเดือดร้อนให้ได้รับความสะดวกปลอดภัยในการสัญจรโดยเร็วที่สุดอย่างต่อเนื่อง ตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่มีความห่วงใยประชาชนผู้ประสบภัยในครั้งนี้ พร้อมทั้งเฝ้าระวังตลอด 24 ชั่วโมง โดย ทล. ได้สรุปสถานการณ์อุทกภัยประจำวันที่ 2 ตุลาคม 2566 เวลา 14.00 น. พบทางหลวงถูกน้ำท่วมในพื้นที่ 2 จังหวัด ได้แก่ จังหวัดลำปาง และสุโขทัย 4 สายทาง 4 แห่ง การจราจรผ่านไม่ได้ 2 แห่ง ดังนี้
1. จังหวัดลำปาง
- ทล.1102 ในพื้นที่อำเภอแม่พริก สาย พระบาท - บ้านหล่า ช่วง กม. ที่ 2+400 - 3+000 ระดับน้ำ 90 ซม. ให้ใช้เส้นทางเลี่ยงท้องถิ่นแทน พร้อมจัดเจ้าหน้าที่คอยอำนวยความสะดวกด้านการจราจร
2. จังหวัดสุโขทัย
- ทล.1195 ในพื้นที่อำเภอศรีสำโรง สาย เตว็ดใน - วังไม้ขอน ช่วง กม.ที่ 12+750 - 13+150 ระดับน้ำ 35 ซม. แนะนำทางเลี่ยงให้ใช้ทางแยกเกาะวงษ์เกียนติ์ และทางแยก อบต.วังทอง พร้อมจัดเจ้าหน้าที่คอยอำนวยความสะดวกด้านการจราจร
ทั้งนี้ ขอให้ประชาชนเดินทางด้วยความระมัดระวัง ปฏิบัติตามป้ายเตือนน้ำท่วม ป้ายแนะนำ และคำแนะนำของเจ้าหน้าที่อย่างเคร่งครัด เพื่อความปลอดภัยในการเดินทาง พร้อมช่วยเหลือผู้ประสบภัยและเฝ้าระวังสถานการณ์ตลอดเวลา หากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือ สามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. โทร. 1586 (ฟรีตลอด 24 ชั่วโมง) และติดตามการรายงานสถานการณ์สภาพเส้นทางได้ที่ www.doh.go.th หรือ ทวิตเตอร์ ทล. @prdoh1

ที่มา : https://www.thaigov.go.th/news/contents/details/72858