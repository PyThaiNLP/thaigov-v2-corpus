รัฐบาลไทย-ข่าวทำเนียบรัฐบาล-​โฆษกรัฐบาลเชิญชวนคนไทยชมถ่ายทอดสด ดาวเทียมสำรวจโลก THEOS-2 ขึ้นสู่วงโคจร 7 ต.ค. 66 เวลา 08.36 น. ตามเวลาประเทศไทย จากท่าอวกาศยานเฟรนช์เกียนา ในทวีปอเมริกาใต้ 


วันจันทร์ที่ 2 ตุลาคม 2566
02/10/2566
พิมพ์
​โฆษกรัฐบาลเชิญชวนคนไทยชมถ่ายทอดสด ดาวเทียมสำรวจโลก THEOS-2 ขึ้นสู่วงโคจร 7 ต.ค. 66 เวลา 08.36 น. ตามเวลาประเทศไทย จากท่าอวกาศยานเฟรนช์เกียนา ในทวีปอเมริกาใต้
​โฆษกรัฐบาลเชิญชวนคนไทยชมถ่ายทอดสด ดาวเทียมสำรวจโลก THEOS-2 ขึ้นสู่วงโคจร 7 ต.ค. 66 เวลา 08.36 น. ตามเวลาประเทศไทย จากท่าอวกาศยานเฟรนช์เกียนา ในทวีปอเมริกาใต้
วันที่ 2 ตุลาคม 2566 นายชัย วัชรงค์ โฆษกประจำสำนักนายกรัฐมนตรี เผยประเทศไทยพร้อมส่งดาวเทียม THEOS-2 (ธีออส 2) ทะยานขึ้นสู่ท้องฟ้าในวันที่ 7 ตุลาคม 2566 นี้ โดยเพจสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ จิสด้า แจ้งว่า ในวันที่ 7 ตุลาคม 2566 ดาวเทียม THEOS-2 (ธีออส 2) พร้อมทะยาน พร้อมผสานข้อมูลบนแผ่นดินและข้อมูลความเป็นอยู่ของมนุษย์ที่มีคุณค่ามหาศาลเข้าไว้ด้วยกันเพื่อให้ทุกเหตุการณ์ได้รับการมองเห็น และนำไปสู่การตัดสินใจ เพื่อบรรเทา เพื่อการแก้ไขปัญหา เพื่อให้เกิดการพัฒนาอย่างเท่าเทียม และนำไปสู่คุณภาพชีวิตที่ดีขึ้นของคนไทย 7 ตุลาคม 2566 จะเป็นวันที่น่าจดจำกับภารกิจด้านกิจการอวกาศอีกวันหนึ่ง ในการนำส่งดาวเทียมสำรวจโลก THEOS-2 ขึ้นสู่วงโคจร ด้วยจรวดนำส่ง VEGA เวลา 08.36 น. ตามเวลาในประเทศไทย จากท่าอวกาศยานยุโรปเฟรนช์เกียนา เมือง Kourou รัฐ French Guiana ทวีปอเมริกาใต้
นายชัย กล่าวว่า ในโอกาสสำคัญดังกล่าวของประเทศไทย จึงขอเชิญชวนประชาชนติดตามชมการถ่ายทอดสดการนำส่งดาวเทียมสำรวจโลก THEOS-2 ขึ้นสู่วงโคจร ในวันที่ 7 ตุลาคม 2566 เวลา 08.36 น. ผ่านทางเฟซบุ๊กเพจ GISTDA สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) และ ผ่านยูทูบ https://www.youtube.com/c/GISTDAspace โดยจะมีวิศวกรดาวเทียมจากอุทยานรังสรรค์นวัตกรรมอวกาศ อ.ศรีราชา จ.ชลบุรี ร่วมให้ความรู้ตลอดรายการ
สำหรับดาวเทียม THEOS-2 เป็นดาวเทียมสำรวจโลก หรือ Earth observation satellite หนึ่งในสองดวงที่อยู่ภายใต้โครงการระบบดาวเทียมสำรวจเพื่อการพัฒนาดาวเทียม ที่ดำเนินการโดยจิสด้า มีศักยภาพถ่ายภาพและผลิตภาพสีรายละเอียดสูงมากในระดับ 50 ซม. สามารถถ่ายภาพและส่งข้อมูลกลับมายังสถานีภาคพื้นดินได้ไม่ต่ำกว่า 74,000 ตร.กม./วัน มีภารกิจหลักคือการบันทึกภาพพื้นผิวโลกทั้งในประเทศไทยและพื้นที่ต่าง ๆ ทั่วโลก เพื่อปรับปรุงฐานข้อมูลภูมิสารสนเทศให้เป็นปัจจุบันอย่างละเอียดและถูกต้อง ซึ่งจะช่วยให้การวางแผนบริหารจัดการพื้นที่ได้อย่างมีประสิทธิภาพ ทั้งการจัดการเกษตร บริหารจัดการน้ำ จัดการภัยธรรมชาติ จัดการเมืองและทรัพยากรธรรมชาติ รวมถึงยังช่วยพัฒนาและยกระดับโครงสร้างพื้นฐานด้านเทคโนโลยีอวกาศของประเทศ เมื่อดาวเทียม THEOS-2 ขึ้นสู่อวกาศแล้วจะใช้เวลาอีกประมาณ 5-7 วันในการปรับตัวเองให้เข้าสู่วงโคจรที่แท้จริง และจะใช้เวลาอีกประมาณ 6 เดือนที่จะทดสอบระบบต่าง ๆ ก่อนเปิดให้บริการ
ทั้งนี้ ข้อมูลจากจิสด้าระบุด้วยว่า การส่งดาวเทียม THEOS-2 ขึ้นสู่อวกาศในครั้งนี้ ถือเป็นการส่งดาวเทียมระดับปฏิบัติการที่สามารถนำไปใช้งานได้จริงตามภารกิจของประเทศดวงที่ 2 ของไทยในรอบ 15 ปี หลังจากส่ง THEOS-1 หรือดาวเทียมไทยโชตขึ้นสู่อวกาศตั้งแต่วันที่ 1 ตุลาคม พ.ศ. 2551

ที่มา : https://www.thaigov.go.th/news/contents/details/72846