รัฐบาลไทย-ข่าวทำเนียบรัฐบาล-“วราวุธ” รมว.พม. ดึงเครือข่าย เร่งช่วยชาวสุพรรณบุรี ซ่อมบ้านถูกพายุถล่มพังเสียหาย


วันจันทร์ที่ 2 ตุลาคม 2566
“วราวุธ” รมว.พม. ดึงเครือข่าย เร่งช่วยชาวสุพรรณบุรี ซ่อมบ้านถูกพายุถล่มพังเสียหาย
“วราวุธ” รมว.พม. ดึงเครือข่าย เร่งช่วยชาวสุพรรณบุรี ซ่อมบ้านถูกพายุถล่มพังเสียหาย
เมื่อวันที่ 30 ก.ย. 66 เวลา 13.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดสุพรรณบุรี ณ ตำบลดอนมะสังข์ อำเภอเมืองสุพรรณบุรี เพื่อเร่งช่วยเหลือเรื่องที่อยู่อาศัยสำหรับผู้มีรายได้น้อย ซึ่งได้รับผลกระทบจากเหตุภัยพิบัติ เพลิงไหม้ และไล่รื้อ ด้วยการมอบงบประมาณจากสถาบันพัฒนาองค์กรชุมชน (องค์การมหาชน) สำหรับการซ่อมแซมบ้าน รวม 16 ครอบครัวๆ ละ 18,000 บาท รวมเป็นเงิน 288,000 บาท และมอบงบประมาณจากภาคประชาชน (คุณสมชาย – คุณรัชนี สุจิตต์ และคณะ) สำหรับการสร้างบ้าน จำนวน 1 หลัง เป็นเงิน 120,000 บาท พร้อมทั้งเยี่ยมให้กำลังใจครอบครัวผู้มีรายได้น้อยที่ได้รับผลกระทบจากพายุพัดบ้านพังเสียหาย จำนวน 2 ครอบครัว และมอบถุงยังชีพเครื่องอุปโภคบริโภคที่จำเป็น นอกจากนี้ มีการรับมอบอาหารแช่แข็งช่วยเหลือผู้ประสบวาตภัย จากบริษัท ฟอลคอนประกันภัย จำกัด (มหาชน) โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์  นายกฤษดา สมประสงค์ ผู้อำนวยการสถาบันพัฒนาองค์กรชุมชน (องค์การมหาชน) นายณัฐภัทร สุวรรณประทีป ผู้ว่าราชการจังหวัดสุพรรณบุรี นายสรชัด สุจิตต์ สมาชิกสภาผู้แทนราษฎรจังหวัดสุพรรณบุรี เขต 1 หน่วยงานทีม One Home พม. จังหวัดสุพรรณบุรี และหน่วยงานที่เกี่ยวข้อง ร่วมลงพื้นที่
นายวราวุธ กล่าวว่า วันนี้ มีหลายหน่วยงานมาร่วมกัน คือ กระทรวง พม. กระทรวงมหาดไทย โดยผู้ว่าราชการจังหวัดสุพรรณบุรี กรมป้องกันและบรรเทาสาธารณภัย (ปภ.) กระทรวงทรัพยากรธรรมชาติและสิ่งแวดล้อม และกระทรวงสาธารณสุข ซึ่งในจังหวัดสุพรรณบุรี เราทำงานร่วมกันมาตลอดเวลา โดยเงินแต่ละบาทที่เราเร่งรัดเพื่อแก้ไขปัญหาซ่อมแซมบ้านให้พี่น้องประชาชน และวันนี้ ทำให้เห็นว่า เราระดมสรรพกำลังในการช่วยเหลือกัน ถึงแม้เงินไม่ได้มีมาก แต่หัวใจสำคัญขึ้นอยู่กับความรวดเร็ว ซึ่งกระทรวง พม. โดย สถาบันพัฒนาองค์กรชุมชน (องค์การมหาชน) หรือ พอช. ดำเนินการอย่างรวดเร็ว และเราได้รับความช่วยเหลือจากพัฒนาสังคมและความมั่นคงของมนุษย์จังหวัดสุพรรณบุรี และหน่วยงานทีม One Home พม. แม้แต่กระทรวงทรัพยากรธรรมชาติฯ ได้เข้ามาช่วยเหลือน้ำบาดาล น้ำอุปโภคบริโภค ตลอดจนมีพรรคการเมือง ภาคธุรกิจเอกชน เข้ามาช่วยเหลืออีกด้วย เมื่อเกิดความเสียหาย
นายวราวุธ กล่าวต่อไปว่า การสำรวจความเสียหายที่เกิดจากพายุพัดบ้านเรือนพี่น้องประชาชน รวมกว่า 140 หลังคาเรือน ในพื้นที่ตำบลดอนมะสังข์และโคกโคเฒ่า เมื่อวันที่ 21 กันยายนที่ผ่านมา เราต้องทำงานใกล้ชิดกับ ปภ. ซึ่งมีการเบิกงบประมาณล่าช้า บางครั้งข้อมูลไม่ครบ ไม่ถูกต้อง เราต้องทำให้จบ ทำให้ครบ ถูกต้องตามระเบียบ เพื่อจะได้ช่วยเหลือพี่น้องประชาชนได้ต่อไป ขณะนี้ บ้านบางส่วนได้ซ่อมแซมเสร็จแล้ว บ้านบางส่วนกำลังซ่อมแซมอยู่ ซี่งงบประมาณของกระทรวง พม. และ ปภ. จะมาถึงมือของเราแน่นอน
“วันนี้ ดีใจที่ได้มาทำงานที่กระทรวง พม. ทำให้ทราบถึงกลไกในการที่จะมาช่วยพี่น้องประชาชนต่อไป จะได้มีความสุข มีคุณภาพชีวิตที่ดีขึ้น เมื่อยามเกิดปัญหา หน่วยงานราชการและทุกภาคส่วนในจังหวัดสุพรรณบุรี ไม่ได้ทอดทิ้งท่านไปไหน มาร่วมด้วยช่วยกัน” นายวราวุธ กล่าวในตอนท้าย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/72836