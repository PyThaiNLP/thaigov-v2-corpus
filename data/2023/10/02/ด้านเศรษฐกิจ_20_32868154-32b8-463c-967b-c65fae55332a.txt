รัฐบาลไทย-ข่าวทำเนียบรัฐบาล-กระทรวงเกษตรฯ ร่วมจัดนิทรรศการภายในงาน Sustainability EXPO 2023 (SX 2023) มหกรรมด้านการพัฒนาที่ยั่งยืน ครั้งที่ 4


วันจันทร์ที่ 2 ตุลาคม 2566
กระทรวงเกษตรฯ ร่วมจัดนิทรรศการภายในงาน Sustainability EXPO 2023 (SX 2023) มหกรรมด้านการพัฒนาที่ยั่งยืน ครั้งที่ 4
กระทรวงเกษตรฯ ร่วมจัดนิทรรศการภายในงาน Sustainability EXPO 2023 (SX 2023) มหกรรมด้านการพัฒนาที่ยั่งยืน ครั้งที่ 4 ณ ศูนย์การประชุมแห่งชาติสิริกิติ์ ชั้น G โซน Better Me ตั้งแต่วันที่ 29 กันยายน - 8 ตุลาคม 2566
นายจิตติศักดิ์ ศรีปัญญา ผู้อำนวยการกองนโยบายเทคโนโลยีเพื่อการเกษตรและเกษตรกรรมยั่งยืน เปิดเผยภายหลังได้รับมอบหมายจากปลัดกระทรวงเกษตรและสหกรณ์ ให้เป็นผู้แทนกระทรวงเกษตรและสหกรณ์ เข้าร่วมพิธีเปิดงาน Sustainability EXPO 2023 (SX 2023) มหกรรมด้านการพัฒนาที่ยั่งยืน ครั้งที่ 4 ภายใต้แนวคิด “พอเพียง ยั่งยืน เพื่อโลก” (Sufficiency for Sustainability) โดยมี ดร. สุเมธ ตันติเวชกุล กรรมการและเลขาธิการมูลนิธิชัยพัฒนา และนายฐาปน สิริวัฒนภักดี กรรมการผู้อำนวยการใหญ่ บริษัท ไทยเบฟเวอเรจ จำกัด เข้าร่วม ซึ่งกระทรวงเกษตรและสหกรณ์ได้ร่วมจัดงานดังกล่าวระหว่างวันที่ 2 - 8 ตุลาคม 2566 ตั้งแต่เวลา 10.00 – 21.00 น. ณ ศูนย์การประชุมแห่งชาติสิริกิติ์ ชั้น G โซน “Better Me” ว่า กระทรวงเกษตรและสหกรณ์ ได้ร่วมจัดนิทรรศการในงานฯ ดังกล่าว ภายใต้แนวคิด “พอเพียง ยั่งยืน เพื่อโลก” โดยหน่วยงานภายใต้สังกัด 11 หน่วยงาน ได้แก่ กรมการข้าว กรมชลประทาน กรมประมง กรมปศุสัตว์ กรมพัฒนาที่ดิน กรมวิชาการเกษตร กรมส่งเสริมการเกษตร สำนักงานเศรษฐกิจการเกษตร สำนักงานพัฒนาการวิจัยการเกษตร (องค์การมหาชน) (สวก.) สถาบันวิจัยและพัฒนาพื้นที่สูง (องค์การมหาชน) (สวพส.) และกองเกษตรสารนิเทศ สำนักงานปลัดกระทรวงเกษตรและสกรณ์
ในส่วนของคูหากระทรวงเกษตรและสหกรณ์ จะนำเสนอแนวคิดการเกษตรไทยกับศตวรรษแห่งความเปลี่ยนแปลงภาคการเกษตรไทยในบริบทความเปลี่ยนแปลงทางสภาพภูมิอากาศซึ่งเป็นวาระเร่งด่วนของโลก ผ่านโครงการและนโยบายเพื่อเสริมสร้างความมั่นคงและยั่งยืนทางอาหาร ตลอดจนการปรับตัว และลดปัญหาโดยมุ่งหวังเป็นแนวทางปฏิบัติแก่เกษตรกร และประชาชนทั่วไปเพื่อนำไปประยุกต์ใช้ หรือเข้าร่วมโครงการ ร่วมเรียนรู้เกี่ยวกับความท้าทายต่อความมั่นคงอาหาร การเสริมสร้างความมั่นคงทางอาหาร การปรับตัว และการลดปัญหา นอกจากนี้ นิทรรศการยังนำเสนอการขับเคลื่อนการดำเนินการต่าง ๆ และโครงการเด่น รวมถึงเทคโนโลยีจากการวิจัยของหน่วยงานต่างๆ ภายใต้กระทรวงเกษตรและสหกรณ์ อาทิ เทคโนโลยีการผลิตข้าวรักษ์โลก เกร็ดเรื่องคาร์บอนเครดิตจากภาคการเกษตรโดยกรมการข้าว การใช้เทคโนโลยี AI เพื่อการบริหารจัดการดินและการวางแผนการเพาะปลูกพืชโดยกรมพัฒนาที่ดิน การบริหารจัดการขยะอาหาร (Food Waste) การสูญเสียอาหาร (Food loss) โดยสำนักงานพัฒนาการวิจัยการเกษตร (องค์การมหาชน) การส่งเสริม Young Smart Farmer แพลตฟอร์มตลาดเกษตรกรออนไลน์ของกรมส่งเสริมการเกษตร หมูหลุม Zero waste ต้นแบบสำหรับเกษตรกรในการลดการปล่อยก๊าซเรือนกระจกโดยกรมปศุสัตว์ การจัดแสดงผลิตภัณฑ์จากชนเผ่าดาราอั้ง ย้อมจากสีธรรมชาติ โดยสถาบันวิจัยและพัฒนาพื้นที่สูง (องค์การมหาชน) รวมถึงการเลี้ยงควายปลักทะเลน้อย จ.พัทลุง ซึ่งได้รับการรับรองระบบมรดกทางการเกษตรโลกแห่งแรกของประเทศไทย
สำหรับการจัดงาน Sustainability EXPO 2023 (SX 2023) จัดขึ้นโดยบริษัท ไทยเบฟเวอเรจ จำกัด (มหาชน) โดยงาน SX 2023 คาดว่าจะมีผู้เข้าร่วมงานกว่า 320,000 คน มีกิจกรรมที่น่าสนใจ ได้แก่ การจัดนิทรรศการ กิจกรรมบนเวทีเพื่อแลกเปลี่ยนมุมมอง การเรียนรู้ การจำหน่ายอาหารและสินค้า Workshop สวนสนุกสำหรับเด็ก และกิจกรรมที่เชื่อมโยงระหว่างพื้นที่จัดงานกับสวนป่า โดยมีเป้าหมายเพื่อให้กลุ่มคนรุ่นใหม่มีกิจกรรมร่วมกันมุ่งเน้นสู่ความยั่งยืน ทั้งนี้ ขอเชิญผู้ที่สนใจเข้าร่วมชมงานฯ ได้ตั้งแต่วันที่ 2 - 8 ตุลาคม 2566 ตั้งแต่เวลา 10.00 – 21.00 น. ณ ศูนย์การประชุมแห่งชาติสิริกิติ์ ชั้น G โซน “Better Me” เป็นต้นไป

ที่มา : https://www.thaigov.go.th/news/contents/details/72866