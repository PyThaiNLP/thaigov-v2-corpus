รัฐบาลไทย-ข่าวทำเนียบรัฐบาล-ปี 67 รัฐพร้อมขยายตลาด “แรงงานไทย” ในประเทศใหม่ ๆ กว่าแสนอัตรา


วันจันทร์ที่ 2 ตุลาคม 2566
ปี 67 รัฐพร้อมขยายตลาด “แรงงานไทย” ในประเทศใหม่ ๆ กว่าแสนอัตรา
.....
กระทรวงแรงงาน โดยกรมการจัดหางาน เผยภายในปี 67 จะดำเนินการขยายตลาดแรงงานไทย อย่างถูกต้องตามกฎหมาย ในต่างประเทศ จำนวน 100,000 อัตรา ประกอบด้วย:
.
• ตลาดแรงงานเดิม : ที่มีความต้องการ “จ้างแรงงานเพิ่มขึ้น” ในตำแหน่งงานใหม่ อาทิ ประเทศสวีเดน ประเทศฟินแลนด์ ประเทศอิสราเอล ประเทศญี่ปุ่น สาธารณรัฐเกาหลี ไต้หวัน
• ตลาดแรงงาน “ประเทศใหม่ ๆ” ที่มีแนวโน้มความต้องการจ้างแรงงานไทย รวมทั้งการเจรจาเพื่อให้เกิดการจัดทำข้อตกลงความร่วมมือด้านแรงงานมุ่งประโยชน์สูงสุดต่อแรงงานไทย โดยเน้นไปที่กลุ่มแรงงานกึ่งฝีมือและทักษะฝีมือ:
- ราชอาณาจักรซาอุดีอาระเบีย: ตำแหน่งพยาบาล ผู้ช่วยพยาบาล ผู้ดูแลผู้ป่วยและคนชรา
- ประเทศกาตาร์: แรงงานภาคก่อสร้าง ภาคบริการเกี่ยวกับท่าอากาศยานและรถไฟ ภาคการท่องเที่ยวและสุขภาพ และภาคการขนส่ง
- ประเทศจอร์แดน: แรงงานภาคเกษตร
- ประเทศนิวซีแลนด์: แรงงานทักษะฝีมือภาคบริการ ภาคเกษตร และแรงงานที่มีทักษะ ความรู้ ความชำนาญ เฉพาะสาขาที่ขาดแคลน:
> สถาปนิก
> ผู้เชี่ยวชาญทางด้านกฎหมาย
> ทันตแพทย์ และพยาบาลวิชาชีพ
- ประเทศโปรตุเกส: แรงงานเกษตรกรรมและงานร้านอาหาร
- ประเทศออสเตรเลีย: พ่อครัวคนไทยที่มี “ประกาศนียบัตร” จากกรมพัฒนาฝีมือแรงงาน
ระยะต่อไป กระทรวงแรงงานจะเร่งหารือร่วมกับหลายฝ่าย ทั้งนายจ้างในต่างประเทศ ประเทศปลายทาง ภาคเอกชนในประเทศไทย ตลอดจนหน่วยงานที่เกี่ยวข้องกับการจัดส่งแรงงานไทยไปทำงานต่างประเทศ
.
ทั้งนี้ หากส่งแรงงานไทยทำงานต่างประเทศได้ 100,000 คน นอกจากช่วยยกระดับคุณภาพชีวิตของแรงงานไทยทั้งหมดให้ดีขึ้นแล้ว ยังทำให้ 100,000 ครอบครัวของแรงงานมีโอกาสยกระดับคุณภาพชีวิตตามไปด้วย
.
ประชาชนที่ต้องการเดินทางไปทำงานต่างประเทศ สามารถสอบถามข้อมูลเพิ่มเติมได้ที่:
- สำนักงานจัดหางานจังหวัดทุกจังหวัด
- สำนักงานจัดหางานกรุงเทพมหานครพื้นที่ 1 - 10
- สายด่วนกระทรวงแรงงาน โทร.1506 กด 2 กรมการจัดหางาน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72817