รัฐบาลไทย-ข่าวทำเนียบรัฐบาล-“รมว.ธรรมนัส” พบปะเครือข่ายสลัม 4 ภาค เนื่องใน 'วันที่อยู่อาศัยโลก 2566' พร้อมรับข้อเสนอจัดตั้งคณะทำงานแก้ไขปัญหาการดำเนินงานสหกรณ์เพื่อบริหารที่ดิน


วันจันทร์ที่ 2 ตุลาคม 2566
“รมว.ธรรมนัส” พบปะเครือข่ายสลัม 4 ภาค เนื่องใน 'วันที่อยู่อาศัยโลก 2566' พร้อมรับข้อเสนอจัดตั้งคณะทำงานแก้ไขปัญหาการดำเนินงานสหกรณ์เพื่อบริหารที่ดิน
“รมว.ธรรมนัส” พบปะเครือข่ายสลัม 4 ภาค เนื่องใน 'วันที่อยู่อาศัยโลก 2566' พร้อมรับข้อเสนอจัดตั้งคณะทำงานแก้ไขปัญหาการดำเนินงานสหกรณ์เพื่อบริหารที่ดิน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมรับฟังปัญหาของกลุ่มเครือข่ายสลัม 4 ภาค นำโดย นางสาวกรรณิการ์ ปู่จินะ และขบวนการประชาชนเพื่อสังคมที่เป็นธรรม (P-Move) นำโดย นายจำนงค์ หนูพันธ์ เนื่องใน 'วันที่อยู่อาศัยโลก 2566' โดยมี นายประยูร อินสกุล ปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ นายมงคล สมอุดร รองปลัดสำนักนายกรัฐมนตรี นายสยาม นนท์คำจันทร์ ผู้อำนวยการสถาบันพัฒนาองค์กรชุมชน (องค์การมหาชน) นายสมพาศ นิลพันธ์ ที่ปรึกษาด้านการจัดการเรื่องราวร้องทุกข์ สำนักงานปลัดสำนักนายกรัฐมนตรี เข้าร่วม ณ ห้อง 115 กระทรวงเกษตรและสหกรณ์
ทั้งนี้ เครือข่ายสลัม 4 ภาค ได้ติดตามความคืบหน้าการแต่งตั้งคณะทำงานแก้ไขปัญหาการดำเนินงานสหกรณ์เพื่อบริหารที่ดิน และดำเนินโครงการบ้านมั่นคง ตามที่เคยได้ยื่นหนังสือต่อ รมว.เกษตรฯ เมื่อวันที่ 29 กันยายน 2566 เพื่อขอให้แก้ปัญหาการดำเนินการสหกรณ์ ให้สมาชิกกลุ่มจัดตั้งเป็นสหกรณ์ได้ นำไปสู่การเช่าที่ดินเพื่ออยู่อาศัยและทำกินได้ โดย รมว.เกษตรฯ ได้มอบหมายหน่วยงานที่เกี่ยวข้องให้เร่งดำเนินการตามที่เครือข่ายได้เสนอ เพื่อช่วยเหลือในเรื่องที่ดินทำกิน ลดปัญหาความเหลื่อมล้ำทางสังคม อย่างไรก็ตาม เรื่องใดที่เกี่ยวข้องกับกระทรวงเกษตรและสหกรณ์แล้ว ขอยืนยันว่าจะเร่งดำเนินการแก้ปัญหาให้เร็วที่สุด และจะดำเนินการตามขั้นตอนและกระบวนการตามกฎหมาย ด้วยความบริสุทธิ์เป็นธรรม และให้ภาคประชาชนมีส่วนร่วม ซึ่งหากตั้งคณะทำงานแล้วเสร็จ จะเร่งประชุมเพื่อพิจารณาทบทวนระเบียบ หรือเงื่อนไขที่ยังทำให้ติดขัด เพื่อให้การดำเนินการเป็นไปอย่างคล่องตัวและรวดเร็วมากขึ้น
จากนั้น รมว.เกษตรฯ พร้อมคณะ ได้เดินทางไปพบกลุ่มเครือข่ายฯ ที่บริเวณถนนราชดำเนิน หน้ากระทรวงคมนาคม พร้อมทั้งพูดคุยกับกลุ่มเครือข่ายฯ และยืนยันจะนำข้อเสนอมาดำเนินการ เพื่อบรรเทาความเดือดร้อนของประชาชน
ทั้งนี้ องค์การที่อยู่อาศัยแห่งสหประชาชาติ กำหนดให้วันจันทร์แรกของเดือนตุลาคมของทุกปี เป็นวันที่อยู่อาศัยโลก หรือ World Habitat Day มีวัตถุประสงค์เพื่อให้ประเทศต่าง ๆ ในโลกให้ความสำคัญกับสถานการณ์การอยู่อาศัยและการตั้งถิ่นฐานของมนุษย์ ตลอดจนตระหนักถึงสิทธิพื้นฐานของการมีที่อยู่อาศัยที่เหมาะสมของประชากรทุกคนบนโลก สำหรับในปีนี้ตรงกับวันจันทร์ที่ 2 ตุลาคม สถาบันพัฒนาองค์กรชุมชน (องค์การมหาชน) จึงร่วมกับเครือข่ายองค์กรชุมชน และภาคีการพัฒนา กำหนดจัดกิจกรรมรณรงค์เนื่องในวันที่อยู่อาศัยโลกต่อเนื่อง ตั้งแต่เดือนกันยายน – พฤศจิกายน 2566

ที่มา : https://www.thaigov.go.th/news/contents/details/72855