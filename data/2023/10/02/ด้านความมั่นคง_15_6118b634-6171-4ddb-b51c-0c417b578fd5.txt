รัฐบาลไทย-ข่าวทำเนียบรัฐบาล-สิ้นสุด OTOP Midyear 2023 ยอดจำหน่ายทะลุเป้า รวมยอดจำหน่ายถึง 447 ล้านบาท 


วันจันทร์ที่ 2 ตุลาคม 2566
02/10/2566
พิมพ์
สิ้นสุด OTOP Midyear 2023 ยอดจำหน่ายทะลุเป้า รวมยอดจำหน่ายถึง 447 ล้านบาท
มท.1 สุดปลื้ม ปิดงาน OTOP Midyear 2023 รวม 9 วัน สร้างรายได้ผู้ประกอบการ 447 ล้านบาท ทะลุเป้าที่กำหนด มีผู้เที่ยวชมงาน 1.6 แสนคน พร้อมขอบคุณพี่น้องประชาชนร่วมจับจ่ายใช้สอยอุดหนุนผลิตภัณฑ์มาตรฐานฝีมือคนไทย เงินทองหมุนเวียนในประเทศ
มท.1 สุดปลื้ม ปิดงาน OTOP Midyear 2023 รวม 9 วัน สร้างรายได้ผู้ประกอบการ 447 ล้านบาท ทะลุเป้าที่กำหนด มีผู้เที่ยวชมงาน 1.6 แสนคน พร้อมขอบคุณพี่น้องประชาชนร่วมจับจ่ายใช้สอยอุดหนุนผลิตภัณฑ์มาตรฐานฝีมือคนไทย เงินทองหมุนเวียนในประเทศ เดินหน้าพัฒนาผู้ประกอบการเพื่อยกระดับสินค้า OTOP สู่ตลาดสากลเพิ่มมากขึ้นต่อไป
วันนี้ (2 ต.ค. 66) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เปิดเผยว่า ตามที่รัฐบาลมอบหมายให้กระทรวงมหาดไทย โดยกรมการพัฒนาชุมชน จัดงาน OTOP Midyear 2023 ระหว่างวันที่ 23 กันยายน 2566 ถึงวันที่ 1 ตุลาคม 2566 ณ อาคารชาเลนเจอร์ 2-3 ศูนย์แสดงสินค้าและการประชุมอิมแพค เมืองทองธานี เพื่อส่งเสริมการตลาด สร้างรายได้ให้กับผู้ประกอบการ OTOP ตามนโยบายของคณะกรรมการอำนวยการหนึ่งตำบล หนึ่งผลิตภัณฑ์แห่งชาติ ซึ่งตลอด 9 วัน ได้รับความสนใจจากพี่น้องประชาชนในพื้นที่กรุงเทพมหานคร จังหวัดนนทบุรี ปทุมธานี สมุทรปราการ และจังหวัดใกล้เคียง เดินทางมาจับจ่ายใช้สอยและร่วมให้กำลังใจพี่น้องชาวบ้านผู้ประกอบการกว่า 1,670 คนจากทั่วทุกภาคของประเทศไทย
"ขณะนี้การจัดงาน OTOP Midyear 2023 ได้เสร็จสิ้นลงแล้ว มียอดการจำหน่ายผลิตภัณฑ์ OTOP ทั้งงานรวมจำนวนเงินทั้งสิ้น 447,009,957 บาท มีผู้เที่ยวชม ให้กำลังใจผู้ประกอบการ และอุดหนุนสินค้า จำนวน 166,143 คน โดยผลิตภัณฑ์ที่ได้รับความนิยมเลือกซื้อ 5 อันดับแรก คือ 1) กลุ่มผ้าและเครื่องแต่งกาย มียอดจำหน่าย 136,425,482 บาท 2) โซนศิลปิน OTOP มียอดจำหน่าย 62,679,372 บาท 3) OTOP ชวนชิม ผักและผลไม้ มียอดจำหน่าย 44,851,189 บาท 4) ของใช้ ของตกแต่ง 41,754,483 บาท และ 5) โซน OTOP ขึ้นเครื่อง 35,388,990 บาท" นายอนุทินฯ กล่าว
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย กล่าวเพิ่มเติมว่า ขอขอบคุณพี่น้องประชาชนที่ได้ร่วมกันจับจ่ายใช้สอยและเลือกซื้อเลือกหาอุดหนุนสินค้าชุมชนของผู้ประกอบการในการจัดงาน OTOP Midyear 2023 ในครั้งนี้ อันเป็นการแสดงให้เห็นว่าศักยภาพของพวกเราคนไทยสามารถผลิตและพัฒนาผลิตภัณฑ์ที่มีคุณภาพ คุณค่า และคุณประโยชน์ ทั้งยังเป็นการกระตุ้นให้พวกเราคนไทยเชื่อมั่นในสินค้าที่เป็นภูมิปัญญาคนไทย โดยหลังจากนี้ กระทรวงมหาดไทยจะได้ถอดบทเรียนโดยให้กรมการพัฒนาชุมชนได้ร่วมกับภาคีเครือข่าย ทั้งภาควิชาการ ภาคเอกชน และภาคส่วนอื่น ๆ ในการหาแนวทางส่งเสริมองค์ความรู้และทักษะให้กับผู้ประกอบการ OTOP ประเภทต่าง ๆ เพื่อทำให้พวกเขาสามารถพัฒนาสินค้า OTOP ให้เป็นสินค้าที่มีคุณภาพ สอดคล้องความต้องการของผู้บริโภค และได้รับความนิยมชมชอบของตลาดระดับสากลต่อไป

ที่มา : https://www.thaigov.go.th/news/contents/details/72842