รัฐบาลไทย-ข่าวทำเนียบรัฐบาล-สำนักงานสลากฯ เร่งพัฒนาระบบรองรับ L6 ย้ำจ่ายเงินรางวัลงวด 1 ต.ค.ครบถ้วน


วันจันทร์ที่ 2 ตุลาคม 2566
02/10/2566
พิมพ์
สำนักงานสลากฯ เร่งพัฒนาระบบรองรับ L6 ย้ำจ่ายเงินรางวัลงวด 1 ต.ค.ครบถ้วน
สำนักงานสลากฯ ชี้แจงกรณีสลากกินแบ่งรัฐบาลหกหลักแบบดิจิทัล งวด 1 ต.ค.2566 ที่รายงานผลการออกรางวัลผ่านแอปพลิเคชันเป๋าตัง ภายหลังจากการออกรางวัลเสร็จสิ้น พบว่ามีความล่าช้า ส่งผลกระทบต่อผู้ถูกรางวัล ไม่สามารถตรวจสอบความถูกต้องได้ทันทีเช่นงวดที่ผ่านมา
เมื่อวันที่ 2 ตุลาคม 2566 พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวชี้แจงถึงกรณีสลากกินแบ่งรัฐบาลหกหลัก แบบดิจิทัล งวดวันที่ 1 ตุลาคม 2566 ที่รายงานผลการออกรางวัลผ่านแอปพลิเคชันเป๋าตัง ภายหลังจากการออกรางวัลเสร็จสิ้น พบว่ามีความล่าช้า ส่งผลกระทบต่อผู้ถูกรางวัล ไม่สามารถตรวจสอบความถูกต้องได้ทันทีเช่นเดียวกับการออกสลากในทุกงวดที่ผ่านมา โดยสำนักงานฯ ไม่ได้นิ่งนอนใจและเร่งแก้ไข ทำให้สามารถจ่ายเงินรางวัลให้ผู้ถูกรางวัลทั้งหมดได้ภายในเวลา 22.00 น. ของวันที่ 1 ตุลาคม 2566 เรียบร้อยแล้ว
เนื่องจากในการออกสลากกินแบ่งรัฐบาล ในงวดวันที่ 1 ตุลาคม 2566 เป็นการออกรางวัลสลากกินแบ่งรัฐบาลหกหลัก หรือ แอลหก (L6) เป็นครั้งแรก โดยมีจำนวนสลาก L6 แบบดิจิทัล จำนวน 21 ล้านใบ ประกอบกับมีการใช้ระบบการขึ้นเงินรางวัลแบบใหม่ สำนักงานฯ และ ธนาคารกรุงไทย จึงเร่งพัฒนาแอปพลิเคชันเป๋าตัง เพื่อให้มีความสมบูรณ์มากที่สุด และได้เร่งแก้ไขให้เรียบร้อยแล้วในเวลาอันรวดเร็ว เพื่อไม่ให้ส่งผลกระทบต่อความไว้วางใจที่ประชาชน ผู้ซื้อสลากมีต่อสำนักงานฯ มาเป็นอย่างดีโดยตลอด และเชื่อมั่นว่า กรณีดังกล่าวจะไม่เกิดขึ้นอีกในการจ่ายรางวัลในงวดต่อ ๆ ไป
ผู้อำนวยการสำนักงานสลากฯ กล่าวเสริมว่า การจำหน่ายสลากกินแบ่งรัฐบาลหกหลัก แบบดิจิทัล หรือ สลากดิจิทัล ในงวดวันที่ 16 ตุลาคม 2566 โดยเริ่มจำหน่ายตั้งแต่เวลา 06.00 น. ของวันที่ 2 ตุลาคม 2566 เป็นไปตามปกติ ระบบการจำหน่ายผ่านแอปพลิเคชันเป๋าตังมีประสิทธิภาพ สามารถให้บริการประชาชนผู้ซื้อสลากฯ เข้าทำรายการซื้อสลากฯ ในราคา 80 บาททุกใบ ได้อย่างต่อเนื่อง

ที่มา : https://www.thaigov.go.th/news/contents/details/72840