รัฐบาลไทย-ข่าวทำเนียบรัฐบาล-กรุงไทยเปิดบริการ “ธุรกรรมสาขาทันใจ” ผ่านแอป Krungthai NEXT ฝาก-ถอน รวดเร็วกว่าเดิม


วันจันทร์ที่ 2 ตุลาคม 2566
02/10/2566
พิมพ์
กรุงไทยเปิดบริการ “ธุรกรรมสาขาทันใจ” ผ่านแอป Krungthai NEXT ฝาก-ถอน รวดเร็วกว่าเดิม
​ธนาคารกรุงไทย พัฒนาบริการ ตอบโจทย์ชีวิตยุคใหม่ เปิดบริการ “ธุรกรรมสาขาทันใจ” ทำรายการฝาก-ถอนล่วงหน้าก่อนไปสาขาผ่านแอป Krungthai NEXT ให้การฝาก-ถอนเงินที่สาขา รวดเร็วยิ่งขึ้น
ธนาคารกรุงไทย ในฐานะธนาคารพาณิชย์ชั้นนำของประเทศ มุ่งมั่นนำเทคโนโลยีและนวัตกรรมพัฒนาผลิตภัณฑ์และบริการให้ตอบโจทย์ความต้องการครอบคลุมทุกธุรกรรมการเงิน ล่าสุด ได้พัฒนาฟังก์ชันและบริการใหม่ๆ บนแอปพลิเคชัน Krungthai NEXT แพลตฟอร์มที่สนับสนุนให้ประชาชนทุกภาคส่วนเข้าถึงบริการทางการเงินได้สะดวก ด้วยบริการ “ธุรกรรมสาขาทันใจ” สำหรับกลุ่มลูกค้าบุคคลที่จะช่วยให้การทำธุรกรรมฝาก-ถอนเงินที่สาขาเป็นไปด้วยความรวดเร็ว เพียงทำรายการล่วงหน้า ผ่านแอปฯ Krungthai NEXT และนำ QR Code มาสแกนที่เครื่องรับบัตรคิว เพื่อทำรายการต่อเนื่องให้สำเร็จที่สาขาของธนาคาร ภายใน 24 ชั่วโมง โดยไม่ต้องใช้สมุดบัญชีเงินฝาก และทำที่สาขาใดก็ได้ ช่วยลดระยะเวลาในการทำธุรกรรม สามารถฝาก-ถอนเงินได้สำเร็จรวดเร็วยิ่งขึ้น โดยฝากเงินได้ไม่จำกัดจำนวนสูงสุด ถอนเงินได้ไม่เกิน 200,000 บาทต่อรายการ และไม่จำกัดจำนวนรายการต่อวัน
ธนาคารกรุงไทย มุ่งมั่นพัฒนาแอปฯ Krungthai NEXT อย่างไม่หยุดยั้ง  เพื่อเพิ่มประสิทธิภาพให้สอดคล้องกับไลฟ์สไตล์ของลูกค้าประชาชน  ส่งผลให้มีผู้ใช้งานเพิ่มขึ้นอย่างต่อเนื่อง ปัจจุบันมีผู้ใช้งานกว่า 16.5 ล้านราย ซึ่งส่วนใหญ่มีการใช้งานอย่างต่อเนื่อง (Active User) คิดเป็น 75%
​
สำหรับผู้สนใจสามารถใช้บริการ “ธุรกรรมสาขาทันใจ” ผ่านแอปฯ Krungthai NEXT ได้ทันที หรือสอบถามรายละเอียดเพิ่มเติมได้ที่ ธนาคารกรุงไทยทุกสาขาหรือ Krungthai Contact Center โทร. 02-111-1111 หรือ www.krungthai.com

ที่มา : https://www.thaigov.go.th/news/contents/details/72847