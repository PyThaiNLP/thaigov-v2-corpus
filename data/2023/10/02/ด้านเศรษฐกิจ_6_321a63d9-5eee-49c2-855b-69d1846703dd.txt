รัฐบาลไทย-ข่าวทำเนียบรัฐบาล-กรมการขนส่งทางบก กำชับผู้ประกอบการขนส่งและผู้ขับรถต้องติดตั้งและใช้อุปกรณ์สำหรับยึดตู้บรรทุกสินค้า เพื่อความปลอดภัยระหว่างขนส่งสินค้า ฝ่าฝืนมีโทษปรับสูงสุดไม่เกิน 50,000 บาท


วันจันทร์ที่ 2 ตุลาคม 2566
กรมการขนส่งทางบก กำชับผู้ประกอบการขนส่งและผู้ขับรถต้องติดตั้งและใช้อุปกรณ์สำหรับยึดตู้บรรทุกสินค้า เพื่อความปลอดภัยระหว่างขนส่งสินค้า ฝ่าฝืนมีโทษปรับสูงสุดไม่เกิน 50,000 บาท
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ตามที่มีข่าวและภาพตู้คอนเทนเนอร์บรรทุกสินค้าร่วงหล่นจากรถปรากฏบนสื่อสังคมออนไลน์บ่อยครั้ง การเกิดอุบัติเหตุในลักษณะดังกล่าวสร้างความเดือดร้อนให้แก่ผู้ใช้รถใช้ถนน และสูญเสียชีวิตและทรัพย์สินเป็นจำนวนมาก กรมการขนส่งทางบก (ขบ.) ในฐานะหน่วยงานที่เกี่ยวข้อง กำชับผู้ประกอบการขนส่งและผู้ขับรถต้องติดตั้งอุปกรณ์สำหรับยึดตู้บรรทุกสินค้า (Twist-Lock) ให้มั่นคงแข็งแรงติดกับตัวรถและสามารถรับน้ำหนักบรรทุกได้โดยไม่เกิดความเสียหาย เพื่อป้องกันไม่ให้ตู้บรรทุกสินค้าร่วงหล่นตลอดระยะเวลาที่ทำการขนส่ง โดยการติดตั้ง Twist-Lock ที่ถูกต้อง ต้องติดตั้งไม่น้อยกว่า 4 จุด ต่อ 1 ตู้บรรทุกสินค้า และอยู่ในตำแหน่งที่ทำให้การกระจายน้ำหนักบรรทุกมีความเหมาะสม นอกจากนี้ ต้องติดแผ่นสะท้อนแสงสีเหลือง/ขาว และสีแดงที่ตัวอุปกรณ์ เมื่อ Twist-Lock อยู่ในตำแหน่งการล็อกต้องปรากฏสัญลักษณ์สีเหลืองหรือสีขาวตามแนวยาวของตัวรถ หาก Twist-Lock อยู่ในตำแหน่งไม่ล็อก จะปรากฏสัญลักษณ์สีแดงตามแนวยาวของตัวรถอย่างชัดเจน เพื่อเป็นจุดสังเกตให้ผู้ใช้รถใช้ถนนร่วมทางมองเห็นได้อย่างชัดเจน หากกรณีผู้ประกอบการขนส่งไม่ติดตั้ง Twist-Lock จะมีความผิดตามพระราชบัญญัติการขนส่งทางบก พ.ศ. 2522 มาตรา 71 ประกอบมาตรา 148 ปรับสูงสุดไม่เกิน 50,000 บาท ส่วนผู้ขับรถหากไม่ล็อกตู้บรรทุกสินค้าจะมีความผิดตามมาตรา 102 (4) ประกอบมาตรา 127 ปรับสูงสุดไม่เกิน 5,000 บาท
นอกจากนี้ ต้องติดตั้งอุปกรณ์สะท้อนแสงที่สามารถสังเกตเห็นได้อย่างชัดเจนในเวลากลางคืนระยะไม่น้อยกว่า 150 เมตร และหากเป็นรถบรรทุกที่มีจำนวนเพลาล้อ กงล้อและยาง ตั้งแต่ 2 เพลา 4 ล้อ ยาง 6 เส้นขึ้นไป (ยกเว้นรถลากจูง) ที่มีความกว้างหรือความยาวเกินกว่าที่กำหนด ต้องติดตั้งแผ่นสะท้อนแสงควบคู่กับอุปกรณ์สะท้อนแสงด้วย โดยแผ่นสะท้อนแสงต้องมีความกว้างอย่างน้อย 50 มิลลิเมตร แต่ไม่เกิน 60 มิลลิเมตรติดตั้งที่ด้านท้ายรถที่ความสูง 25 - 150 เซนติเมตรจากพื้น โดยติดตั้งเป็นแนวยาวรอบขอบทุกด้านโดยใช้แผ่นสะท้อนแสงสีแดงหรือสีเหลือง ส่วนด้านข้างติดตั้งแผ่นสะท้อนแสงสีขาวหรือสีเหลืองเป็นแนวยาวตามแนวนอนข้างล่างที่ความสูง 25 - 150 เซนติเมตรจากพื้น และติดตั้งเพิ่มเติมที่มุมด้านบนข้างหน้าและข้างท้ายรถ โดยติดตามแนวนอนและแนวตั้ง ทำมุม 90 องศา เพื่อแสดงระยะความสูงของรถ หรืออาจติดตั้งเป็นแนวยาวรอบขอบทุกด้านได้เช่นเดียวกัน ทั้งนี้ แผ่นสะท้อนแสงที่ใช้ต้องมีคุณลักษณะและขนาดเป็นไปตามข้อกำหนดของ ขบ.

ที่มา : https://www.thaigov.go.th/news/contents/details/72832