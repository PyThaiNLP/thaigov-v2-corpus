รัฐบาลไทย-ข่าวทำเนียบรัฐบาล-เริ่มแล้ววันนี้ การแจ้งความประสงค์เข้าร่วมมาตรการพักชำระหนี้ลูกค้ารายย่อยผ่าน BAAC Mobile


วันจันทร์ที่ 2 ตุลาคม 2566
02/10/2566
พิมพ์
เริ่มแล้ววันนี้ การแจ้งความประสงค์เข้าร่วมมาตรการพักชำระหนี้ลูกค้ารายย่อยผ่าน BAAC Mobile
ธ.ก.ส. เปิดระบบการแจ้งความประสงค์และตรวจสอบสิทธิ์มาตรการพักชำระหนี้ลูกหนี้รายย่อยผ่านแอปพลิเคชัน “BAAC Mobile” เผยวันแรกมียอดผู้แจ้งความประสงค์แล้วกว่า 9,000 ราย
ธ.ก.ส. เปิดระบบการแจ้งความประสงค์และตรวจสอบสิทธิ์มาตรการพักชำระหนี้ลูกหนี้รายย่อยผ่านแอปพลิเคชัน “BAAC Mobile” เผยวันแรกมียอดผู้แจ้งความประสงค์แล้วกว่า 9,000 ราย โดยแจ้งความประสงค์ได้แล้วตั้งแต่บัดนี้จนถึง 31 มกราคม 2567 ซึ่ง ธ.ก.ส. จะนำข้อมูลมาพิจารณาเพื่อนัดหมายผู้ผ่านเกณฑ์ไปที่สาขาหรือจุดบริการที่นัดหมาย เพื่อจัดทำเอกสารที่เกี่ยวข้องและเข้ารับการประเมินศักยภาพ ความสามารถในการชำระหนี้ รวมถึงการเสริมความรู้ฟื้นฟูทักษะในการประกอบอาชีพต่อไป
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่คณะรัฐมนตรีได้มีมติเห็นชอบให้ ธ.ก.ส. ดำเนินมาตรการพักชำระหนี้ให้กับเกษตรกรและบุคคลที่มีสถานะเป็นหนี้ปกติและหนี้ค้างชำระที่มีต้นเงินคงเป็นหนี้ทุกสัญญารวมกัน ณ 30 กันยายน 2566 ไม่เกิน 300,000 บาท ซึ่ง ธ.ก.ส. ได้เปิดระบบการแจ้งความประสงค์และตรวจสอบสิทธิ์ผ่านแอปพลิเคชัน BAAC Mobile ตั้งแต่วันนี้เป็นต้นไป เพียงกรอกหมายเลขบัตรประจำตัวประชาชนของผู้แสดงความประสงค์ พร้อมหมายเลขโทรศัพท์ที่สามารถติดต่อได้ จากนั้นระบบจะมีการประมวลข้อมูลตรวจสอบคุณสมบัติ เพื่อนัดหมายผู้ผ่านเกณฑ์และผู้ค้ำประกันไปที่สาขาหรือจุดบริการที่นัดหมาย เพื่อจัดทำเอกสารที่เกี่ยวข้องเพื่อเข้ารับการประเมินศักยภาพและความสามารถในการชำระหนี้ รวมถึงการเสริมความรู้ฟื้นฟูทักษะในการประกอบอาชีพภายใต้แนวทาง “ตลาดนำ นวัตกรรมเสริม เพิ่มรายได้ใหม่” เพื่อให้มีรายได้ที่เพิ่มขึ้นหลังการพักชำระหนี้ พร้อมเตรียมผลิตภัณฑ์สินเชื่อที่เหมาะสมในการฟื้นฟูการประกอบอาชีพ วงเงินสูงสุดไม่เกิน 100,000 บาท ในการจัดหาปัจจัยการผลิต เพื่อให้เกษตรกรสามารถยืนได้อย่างมั่นคงหลังการพักชำระหนี้ โดยในการเปิดระบบวันแรก ณ เวลา 17.00 น. มีผู้แจ้งความประสงค์แล้วจำนวน 9,481 ราย
ธ.ก.ส. ขอเชิญชวนลูกค้าที่ประสงค์จะเข้าร่วมมาตรการฯ สามารถดาวน์โหลดและสมัครใช้งานแอปพลิเคชัน BAAC Mobile ได้บนระบบ IOS และ Android ผ่านทาง App store และ Play store เท่านั้น หรือในกรณีที่ไม่สะดวก สามารถติดต่อแจ้งความประสงค์เข้าร่วมมาตรการที่สาขาใกล้บ้านทั่วประเทศ ซึ่งพนักงานจะอำนวยความสะดวกในการแจ้งความประสงค์ผ่าน BAAC Mobile เพื่อเข้าสู่ระบบการประมวลผลและตรวจสอบสิทธิ์เช่นเดียวกัน ทั้งนี้ การแสดงความประสงค์เข้าร่วมมาตรการพักชำระหนี้ จะต้องเป็นไปตามความสมัครใจของลูกหนี้ ซึ่งหากลูกค้าผ่านเกณฑ์การพิจารณา จะได้รับการแจ้งเตือนนัดหมายสำหรับการยืนยันตัวตนเข้าร่วมมาตรการฯ ผ่านแอปพลิเคชัน BAAC Mobile ต่อไป หรือสอบถามรายละเอียดเพิ่มเติมได้ที่ Call Center 02 555 0555 หรือ ธ.ก.ส. ทุกสาขาทั่วประเทศ

ที่มา : https://www.thaigov.go.th/news/contents/details/72808