รัฐบาลไทย-ข่าวทำเนียบรัฐบาล-โฆษกรัฐบาลชื่นชมและยินดีกับทีมนักกีฬาไทย ทำผลงานได้อย่างยอดเยี่ยมในกีฬาเอเชียนเกมส์ ครั้งที่ 19 รวมแล้ว 33 เหรียญรางวัล ไทยครองอันดับที่ 7 ของตาราง 


วันจันทร์ที่ 2 ตุลาคม 2566
02/10/2566
พิมพ์
โฆษกรัฐบาลชื่นชมและยินดีกับทีมนักกีฬาไทย ทำผลงานได้อย่างยอดเยี่ยมในกีฬาเอเชียนเกมส์ ครั้งที่ 19 รวมแล้ว 33 เหรียญรางวัล ไทยครองอันดับที่ 7 ของตาราง
โฆษกรัฐบาลชื่นชมและยินดีกับทีมนักกีฬาไทย ทำผลงานได้อย่างยอดเยี่ยมในกีฬาเอเชียนเกมส์ ครั้งที่ 19 รวมแล้ว 33 เหรียญรางวัล ไทยครองอันดับที่ 7 ของตาราง พร้อมเชิญชวนคนไทยส่งกำลังใจให้นักกีฬาไทยในช่วงครึ่งหลังของการแข่งขัน
วันนี้ (2 ตุลาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลชื่นชมและยินดีกับทีมนักกีฬาไทยที่ทำผลงานได้อย่างยอดเยี่ยมในการแข่งขันมหกรรมกีฬาเอเชียนเกมส์ ครั้งที่ 19 (Hangzhou 2022 Asian Games) ณ เมืองหางโจว สาธารณรัฐประชาชนจีน ระหว่างวันที่ 23 กันยายน - 8 ตุลาคม 2566 ซึ่งตอนนี้ดำเนินการแข่งขันมาเกินครึ่งทางของการแข่งขันแล้ว โดยล่าสุด ประเทศไทยอยู่อันดับที่ 7 ของตารางสรุปเหรียญรางวัล (ณ วันที่ 2 ตุลาคม 2566) ได้แก่ เหรียญทอง 10 เหรียญ เหรียญเงิน 7 เหรียญ และเหรียญ ทองแดง 16 เหรียญ รวมทั้งหมด 33 เหรียญ (https://info.hangzhou2022.cn/en/results/all-sports/medal-standings.htm)
การแข่งขันเอเชียนเกมส์ ครั้งที่ 19 ในช่วงครึ่งหลังนี้ ทัพนักกีฬาไทย สามารถเก็บเหรียญเพิ่มได้อีกจากการแข่งขันกอล์ฟ ทั้งประเภทหญิงเดี่ยว และทีมหญิง ที่ทำผลงานได้อย่างยอดเยี่ยมได้รับเหรียญทองที่ 9 และ 10 มาได้สำเร็จ อย่างไรก็ตามยังมีกีฬาที่น่าสนใจให้แฟนกีฬาติดตามและเป็นกำลังใจให้นักกีฬาไทยอย่างต่อเนื่องจนถึงวันที่ 8 ตุลาคม 2566
“รัฐบาลชื่นชมทุกความสำเร็จของนักกีฬา โค้ชและหน่วยงานที่เกี่ยวข้องทุกภาคส่วน ในการเป็นส่วนหนึ่งของทีมนักกีฬาไทยในการแข่งขันเอเชียนเกมส์ ครั้งที่ 19 นี้ ขอบคุณความมุ่งมั่นและทุ่มเทของนักกีฬาทุกท่าน ที่ทำผลงานได้อย่างเต็มความสามารถ แม้ว่าจะมีผู้ที่ผิดหวังในการแข่งขันครั้งนี้ แต่รัฐบาลเชื่อว่าทุกคนทำสุดความสามารถ และได้เก็บเกี่ยวประสบการณ์เพื่อพัฒนาวงการกีฬา และผลงานในครั้งต่อไป พร้อมขอเชิญชวนคนไทยร่วมส่งแรงใจ แรงเชียร์ ติดตามการแข่งขันที่ยังคงมีต่อเนื่องถึงวันที่ 8 ตุลาคม 2566 นี้ เพื่อเป็นขวัญและกำลังใจให้กับทีมนักกีฬาไทย” นายชัยฯ กล่าว

ที่มา : https://www.thaigov.go.th/news/contents/details/72839