รัฐบาลไทย-ข่าวทำเนียบรัฐบาล-มหาดไทย เผยยอดจำหน่าย OTOP Midyear 2023 ห้วง 7 วัน สร้างรายได้ผู้ประกอบการกว่า 319 ล้านบาท ผู้เที่ยวชมงาน 1.1 แสนคน พร้อมเชิญชวนประชาชนอุดหนุนสินค้าภูมิปัญญาไทย 


วันอาทิตย์ที่ 1 ตุลาคม 2566
01/10/2566
พิมพ์
มหาดไทย เผยยอดจำหน่าย OTOP Midyear 2023 ห้วง 7 วัน สร้างรายได้ผู้ประกอบการกว่า 319 ล้านบาท ผู้เที่ยวชมงาน 1.1 แสนคน พร้อมเชิญชวนประชาชนอุดหนุนสินค้าภูมิปัญญาไทย
มหาดไทยเผยยอดจำหน่าย OTOP Midyear 2023 ห้วง 7 วัน สร้างรายได้ผู้ประกอบการกว่า 319 ล้านบาท ผู้เที่ยวชมงาน 1.1 แสนคน พร้อมเชิญชวนอุดหนุนสินค้าภูมิปัญญาไทย ได้จนถึงวันที่ 1 ต.ค. 2566 เวลา 10.00 - 21.00 น. ณ ชาเลนเจอร์ฮอลล์ 2-3 อิมแพ็ค เมืองทองธานี
เมื่อวันที่ 30 ก.ย. 66 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่กระทรวงมหาดไทยโดยกรมการพัฒนาชุมชนได้จัดงาน OTOP Midyear 2023 ระหว่างวันที่ 23 กันยายน ถึงวันที่ 1 ตุลาคม 2566 ณ อาคารชาเลนเจอร์ 2 - 3 ศูนย์แสดงสินค้าและการประชุมอิมแพ็ค เมืองทองธานี
"ภาพรวมของการจัดงานตั้งแต่เปิดจำหน่ายจนถึงเมื่อวันที่ 29 กันยายน 2566 รวม 7 วัน มีผู้เข้าเยี่ยมชมและเลือกซื้อสินค้าภายในงานแล้วกว่า 111,286 คน มียอดจำหน่ายกว่า 319,006,768 บาท โดยผลิตภัณฑ์ที่ได้รับความนิยมเลือกซื้อ 5 อันดับแรก คือ 1) กลุ่มผ้าและเครื่องแต่งกาย มียอดจำหน่าย 100,399,210 บาท 2) โซนศิลปิน OTOP มียอดจำหน่าย 44,791,745 บาท 3) OTOP ชวนชิม ผักและผลไม้ มียอดจำหน่าย 31,230,309 บาท 4) ของใช้ ของตกแต่ง 29,890,422 บาท และ 5) โซน OTOP ขึ้นเครื่อง 27,860,490 บาท" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย ได้กล่าวอีกว่า การจัดงานในครั้งนี้นับว่าเป็นโอกาสดีที่จะได้แสดงให้เห็นถึงความก้าวหน้าในการพัฒนาผลิตภัณฑ์ OTOP สินค้าไทย ซึ่งเป็นความภาคภูมิใจของคนไทยที่แสดงผลงานจากภูมิปัญญาไทยที่มีคุณภาพระดับสากล และสิ่งที่น่าตื้นตันของพี่น้องผู้ประกอบการ OTOP คือตลอด 7 วันที่ผ่านมา ได้รับเกียรติจากผู้นำประเทศ คือ นายเศรษฐา ทวีสิน นายกรัฐมนตรี แพทย์หญิงพักตร์พิไล ทวีสิน ภริยานายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และรัฐมนตรีช่วยว่าการกระทรวงมหาดไทยทั้ง 3 ท่าน คือ นายชาดา ไทยเศรษฐ์ นายทรงศักดิ์ ทองศรี นายเกรียง กัลป์ตินันท์ ตลอดจนคณะรัฐมนตรี ผู้นำหน่วยงานทุกภาคส่วน เดินทางมาให้กำลังใจ มาร่วมอุดหนุนสินค้าของผู้ประกอบการ และเมื่อวานนี้ คุณแพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ พร้อมด้วยคณะรัฐมนตรี และคณะสมาชิกสภาผู้แทนราษฎร ได้เดินทางมาร่วมให้กำลังใจ ร่วมจับจ่ายใช้สอย และให้คำแนะนำ รวมถึงแนวทางในการพัฒนาผลิตภัณฑ์ OTOP ที่เป็นหนึ่งใน Soft Power เพื่อผลักดันให้ตลาดต่างประเทศได้เห็นถึงสินค้าคุณภาพของชุมชนเพิ่มมากขึ้น ซึ่งกระทรวงมหาดไทยต้องขอขอบคุณทุกท่านมา ณ โอกาสนี้
"สำหรับในช่วง 2 วันสุดท้ายของ OTOP Midyear 2023 ผู้จัดงานได้จัดกิจกรรมส่งเสริมการขายไว้มากมาย ทั้งโปรโมชั่น ลด แลก แจก แถม และลุ้นรับของรางวัลภายในงาน โดยกระทรวงมหาดไทยคาดหวังว่าการจัดงาน OTOP Midyear 2023 ในครั้งนี้ จะเป็นการกระตุ้นเศรษฐกิจฐานราก เพิ่มช่องทางการตลาดให้กับผลิตภัณฑ์ OTOP และช่วยสร้างงาน สร้างอาชีพ และกระจายรายได้ให้กับผู้ผลิต ผู้ประกอบการ OTOP ตลอดจนสมาชิกกลุ่มต่าง ๆ เพื่อเป็นการกระตุ้นเศรษฐกิจในภาพรวมของประเทศ และที่สำคัญคือเม็ดเงินที่ได้จากการจำหน่ายผลิตภัณฑ์ฯ จะได้กระจายลงไปสู่ชุมชน สร้างการหมุนเวียนและกระจายรายได้ไปสู่พี่น้องประชาชน OTOP ทั่วประเทศ" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ขอเชิญชวนพี่น้องประชาชนทุกท่านร่วมสนับสนุนสินค้าจากผู้ผลิต ผู้ประกอบการ OTOP ในงาน OTOP Midyear 2023 พร้อมพบกับความหลากหลายของสินค้าที่คัดสรรจากทั่วทุกภูมิภาคของไทยมาให้ ชม ชิม ช้อป กันอย่างจุใจ โดยงานจะจัดขึ้นถึงวันอาทิตย์ที่ 1 ตุลาคม 2566 เวลา 10.00 - 21.00 น. ณ ชาเลนเจอร์ฮอลล์ 2 - 3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี เพื่อร่วมเป็นส่วนหนึ่งในการช่วยสนับสนุนในการสร้างโอกาส สร้างอาชีพ และสร้างรายได้ ให้พี่น้องผู้ผลิต ผู้ประกอบการไปด้วยกัน

ที่มา : https://www.thaigov.go.th/news/contents/details/72797