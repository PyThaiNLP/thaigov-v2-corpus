รัฐบาลไทย-ข่าวทำเนียบรัฐบาล-ก.อุตฯ ผนึกภาคีเครือข่าย จัดกิจกรรม "อุตสาหกรรมรวมใจ รักษ์น้ำใส ใส่ใจชุมชน” พลิกฟื้นคืนชีวิตคลองนครเนื่องเขต


วันจันทร์ที่ 2 ตุลาคม 2566
02/10/2566
พิมพ์
ก.อุตฯ ผนึกภาคีเครือข่าย จัดกิจกรรม "อุตสาหกรรมรวมใจ รักษ์น้ำใส ใส่ใจชุมชน” พลิกฟื้นคืนชีวิตคลองนครเนื่องเขต
ก.อุตฯ ผนึกภาคีเครือข่าย จัดกิจกรรม "อุตสาหกรรมรวมใจ รักษ์น้ำใส ใส่ใจชุมชน” พลิกฟื้นคืนชีวิตคลองนครเนื่องเขต
กระทรวงอุตสาหกรรม (อก.) ผนึกกำลังโรงงานอุตสาหกรรม ภาคประชาชน และชุมชน จัดกิจกรรม "อุตสาหกรรมรวมใจ รักษ์น้ำใส ใส่ใจชุมชน” ร่วมใจฟื้นฟูคุณภาพน้ำในลำคลอง พลิกฟื้นคืนชีวิต “คลองนครเนื่องเขต” ตั้งเป้า 11 จังหวัด พร้อมขยายไปทั่วประเทศ หวังให้อุตสาหกรรมอยู่คู่ชุมชนได้อย่างยั่งยืน
ดร.ณัฐพล รังสิตพล ปลัดกระทรวงอุตสาหกรรม เปิดเผยว่า กระทรวงอุตสาหกรรม ได้จัดกิจกรรม "อุตสาหกรรมรวมใจ รักษ์น้ำใส ใส่ใจชุมชน” ซึ่งเป็นหนึ่งในโครงการดิน น้ำ ลม ไฟ ที่กระทรวงอุตสาหกรรม ร่วมกับภาคีเครือข่าย ผู้ประกอบการโรงงานอุตสาหกรรม และชุมชนโดยรอบโรงงานอุตสาหกรรม เพื่อสร้างความร่วมมือให้ภาคอุตสาหกรรมมีความรับผิดชอบต่อสังคมและสามารถอยู่คู่กับชุมชนได้อย่างยั่งยืน สนองนโยบาย MIND ใช้หัวและใจปั้นอุตสาหกรรมคู่ชุมชน ดำเนินนโยบาย 4 มิติ ที่มุ่งสร้างความสำเร็จให้ภาคธุรกิจ ดูแลสังคมโดยรอบโรงงาน รักษาสิ่งแวดล้อม และกระจายรายได้ให้ประชาชนมีความเป็นอยู่ที่ดีขึ้น
โครงการดังกล่าวตั้งเป้าหมายดำเนินการใน 11 จังหวัด ได้แก่ สมุทรปราการ ปทุมธานี นนทบุรี นครปฐม สมุทรสาคร ฉะเชิงเทรา ชลบุรี ระยอง อยุธยา สระบุรี และปราจีนบุรี โดยมอบหมายให้กรมโรงงานอุตสาหกรรมและสำนักงานอุตสาหกรรมจังหวัดฉะเชิงเทรา ดำเนินการโครงการ “อุตสาหกรรมรักษ์น้ำคลองนครเนื่องเขต” ซึ่งไหลผ่านเขตหนองจอก กรุงเทพมหานคร และจังหวัดฉะเชิงเทรา พร้อมวางแผนจะขยายผลต่อไปให้ครอบคลุมทุกจังหวัดทั่วประเทศในอนาคต เพื่อทำให้ชุมชน ประชาชนโดยรอบ เกิดมุมมองที่ดี หวังให้อุตสาหกรรมอยู่คู่ชุมชนได้อย่างยั่งยืน
นายจุลพงษ์ ทวีศรี อธิบดีกรมโรงงานอุตสาหกรรม กล่าวว่า กรมโรงงานอุตสาหกรรม (กรอ.) และสำนักงานอุตสาหกรรมจังหวัดฉะเชิงเทรา ร่วมกันดำเนินโครงการ “อุตสาหกรรมรักษ์น้ำคลองนครเนื่องเขต” โดยตรวจติดตามและดำเนินการเชิงรุก ในการกำกับดูแลโรงงาน และการจัดการน้ำทิ้งในพื้นที่คลองนครเนื่องเขต ประกอบด้วย 3 กิจกรรม ดังนี้ กิจกรรมที่ 1) ตรวจวัดคุณภาพน้ำผิวดิน เพื่อวิเคราะห์คุณภาพน้ำในคลองฯ โดยตรวจวัดเดือนละครั้ง กิจกรรมที่ 2) เข้าตรวจสอบโรงงานเป้าหมายจำนวน 70 โรงงาน ได้แก่ โรงงานในพื้นที่กรุงเทพมหานคร จำนวน 20 โรงงาน และโรงงานในพื้นที่จังหวัดฉะเชิงเทราที่มีน้ำเสียจากกระบวนการผลิต ในรัศมี 1 กิโลเมตรจากคลองนครเนื่องเขต จำนวน 50 โรงงาน โดยเข้าตรวจสอบอุปกรณ์ของระบบบำบัดน้ำเสีย เก็บตัวอย่างและวิเคราะห์คุณภาพน้ำเสียก่อนเข้าและออกจากระบบน้ำทิ้งที่ระบายออกนอกโรงงาน รวมทั้งตรวจสอบการปฏิบัติตามข้อกฎหมายด้านมลพิษน้ำ หากตรวจพบโรงงานที่กระทำความผิด พนักงานเจ้าหน้าที่จะสั่งการให้ปรับปรุงแก้ไขตาม พ.ร.บ. โรงงาน พ.ศ. 2535 และกิจกรรมที่ 3) ให้คำแนะนำในการปรับปรุงดูแลระบบบำบัดน้ำเสีย เพิ่มประสิทธิภาพการใช้น้ำ และลดการปล่อยน้ำเสียออกนอกโรงงาน รวมถึงมาตรการอื่นๆ ที่จำเป็น ได้แก่ การติดตั้งระบบตรวจวัดคุณภาพน้ำทิ้งอัตโนมัติ โดยจะดำเนินการตามโครงการฯ อย่างต่อเนื่องไปจนถึงเดือนสิงหาคม 2567 เพื่อการฟื้นฟูและพลิกฟื้นคุณภาพน้ำในคลองนครเนื่องเขต
“คลองนครเนื่องเขต เป็นคลองที่ขุดขึ้นมาในสมัยรัชกาลที่ 5 ซึ่งแยกออกมาจากคลองแสนแสบ บริเวณแขวงกระทุ่มราย เขตหนองจอก กรุงเทพมหานคร ไหลผ่านตำบลศาลาแดง อำเภอบางน้ำเปรี้ยว และตำบลคลองนครเนื่องเขต ตำบลท่าไข่ ตำบลวังตะเคียน ตำบลหน้าเมือง อำเภอเมืองฉะเชิงเทรา มีความยาวประมาณ 22 กิโลเมตร ไหลมาเชื่อมต่อกับคลองท่าไข่บริเวณตำบลท่าไข่ อำเภอเมืองฉะเชิงเทรา จังหวัดฉะเชิงเทรา มีความยาวประมาณ 6 กิโลเมตร ก่อนไหลลงสู่แม่น้ำบางปะกง โดยมีโรงงานอุตสาหกรรมในรัศมี 1 กิโลเมตรของพื้นที่ที่คลองนครเนื่องเขตไหลผ่านกว่า 70 โรงงาน และมีพื้นที่เกษตรกรรมจำนวนมาก ผลการตรวจสอบคุณภาพน้ำในแหล่งน้ำผิวดิน พบว่าคุณภาพน้ำในคลองนครเนื่องเขตมีความเสื่อมโทรมจากน้ำเสียชุมชน น้ำทิ้งจากภาคเกษตรกรรม และภาคอุตสาหกรรม” นายจุลพงษ์ กล่าวปิดท้าย

ที่มา : https://www.thaigov.go.th/news/contents/details/72856