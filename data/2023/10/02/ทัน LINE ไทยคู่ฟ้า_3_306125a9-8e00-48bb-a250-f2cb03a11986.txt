รัฐบาลไทย-ข่าวทำเนียบรัฐบาล-สธ. เตือน! หน้าฝนโรคไข้หวัดใหญ่แพร่ระบาดสูง ย้ำสวมหน้ากาก - ล้างมือ ช่วยป้องกันได้


วันจันทร์ที่ 2 ตุลาคม 2566
สธ. เตือน! หน้าฝนโรคไข้หวัดใหญ่แพร่ระบาดสูง ย้ำสวมหน้ากาก - ล้างมือ ช่วยป้องกันได้
.....
กระทรวงสาธารณสุข เผยแนวโน้มของโรคติดเชื้อทางเดินหายใจ โดยเฉพาะโรคไข้หวัดใหญ่ เพิ่มสูงขึ้นกว่าหลายปีที่ผ่านมา ข้อมูลตั้งแต่ 1 ม.ค. - 16 ก.ย. 66 มีผู้ป่วย 185,216 ราย อัตราป่วย 279.9 ต่อประชากรแสนคน มีผู้เสียชีวิต 4 ราย เฉพาะสัปดาห์ที่ 10 - 16 ก.ย. มีผู้ป่วยเพิ่มมากกว่า 12,000 ราย ซึ่งสูงกว่าช่วงเดียวกันของปี 65 และค่าเฉลี่ย 5 ปีย้อนหลัง จึงได้สั่งการให้ทุกจังหวัดเตรียมพร้อมทีมสอบสวนควบคุมโรคเพื่อรองรับการระบาดแล้ว
.
ขณะนี้ประเทศไทยยังอยู่ในช่วงของฤดูฝน เป็นฤดูกาลระบาดของโรคติดเชื้อทางเดินหายใจ ซึ่งโรคหลัก ๆ ที่ยังต้องเฝ้าระวัง คือ โรคโควิด – 19 , โรคไข้หวัดใหญ่ และโรค RSV การติดต่อของทั้ง 3 โรคเหมือนกัน คือ การไอ จาม สัมผัสละอองฝอยน้ำมูก น้ำลาย เสมหะ หรือการใช้สิ่งของร่วมกัน
.
ดังนั้น เมื่อมีอาการป่วยของโรคทางเดินหายใจ หรือเข้าไปอยู่ในสถานที่แออัด ต้องสวมหน้ากากอนามัย ปิดปากและจมูกให้มิดชิดเมื่อไอหรือจาม หลีกเลี่ยงใกล้ชิดผู้ที่มีร่างกายอ่อนแอ รวมถึงล้างมือบ่อย ๆ เพื่อช่วยป้องกันและลดความเสี่ยงการติดเชื้อโรคติดต่อทางเดินหายใจเหล่านี้
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72813