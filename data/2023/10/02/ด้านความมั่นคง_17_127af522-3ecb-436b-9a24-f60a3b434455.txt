รัฐบาลไทย-ข่าวทำเนียบรัฐบาล-​ปลัดกระทรวงกลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ 2567 ครั้งที่ 1 (ต.ค.66)


วันจันทร์ที่ 2 ตุลาคม 2566
​ปลัดกระทรวงกลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ 2567 ครั้งที่ 1 (ต.ค.66)
ตามที่มีพระบรมราชโองการโปรดเกล้าโปรดกระหม่อมพระราชทานยศทหารชั้นนายพลในสำนักงานปลัดกระทรวงกลาโหมได้รับพระราชทานยศทหารชั้นนายพล จำนวน 115 นาย
แบ่งเป็น พลเอก 18 นาย พลอากาศเอก 2 นาย พลโท 29 นาย พลเรือโท 2 นาย พลอากาศโท 2 นาย พลตรี 34 นาย พลเรือตรี 2 นาย พลอากาศตรี 5 นาย พลตรีหญิง 9 นาย พลเรือตรีหญิง 4 นาย และ พลอากาศตรีหญิง 8 นาย นั้น
ทั้งนี้ ในวันจันทร์ ที่ 2 ตุลาคม 2566 เวลา 10.00 น. พลเอก สนิธชนก สังขจันทร์ ปลัดกระทรวงกลาโหม เป็นประธานในพิธีแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ พ.ศ.2567 ครั้งที่ 1 (ต.ค. 66) และพิธีรายงานตัวของนายทหารสัญญาบัตรที่ได้รับพระกรุณาโปรดเกล้าโปรดกระหม่อมย้ายเข้ามารับราชการในสำนักงานปลัดกระทรวงกลาโหม ณ ห้องพินิตประชานาถ ในศาลาว่าการกลาโหม
โดยปลัดกระทรวงกลาโหมได้กล่าวแสดงความยินดีและให้โอวาทกับข้าราชการสำนักงานปลัดกระทรวงกลาโหมที่ได้รับพระราชทานยศสูงขึ้น นับเป็นเกียรติประวัติและความภาคภูมิใจแก่ท่านและวงศ์ตระกูลซึ่งความภาคภูมิใจที่เกิดขึ้นนี้สืบเนื่องมาจากความรู้ความสามารถในการปฏิบัติหน้าที่ราชการด้วยความวิริยะอุตสาหะเสียสละและมุ่งมั่น เป็นที่ไว้วางใจของผู้บังคับบัญชา โดยขอให้รักษาคุณงามความดี ยึดมั่นในคุณธรรม และปฏิบัติงานตามที่ได้รับมอบหมายอย่างเต็มกำลังความสามารถ ร่วมมือร่วมใจสร้างสรรค์พัฒนาสำนักงานปลัดกระทรวงกลาโหมให้มีความก้าวหน้าต่อไป

ที่มา : https://www.thaigov.go.th/news/contents/details/72845