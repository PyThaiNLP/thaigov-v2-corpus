รัฐบาลไทย-ข่าวทำเนียบรัฐบาล-“เกณิกา” มั่นใจ รัฐบาลเดินหน้าแก้ทุกปัญหาให้เกษตรกรและชาวประมงได้ หลัง “รมว.ธรรมนัส” ลงพื้นที่ จ.สมุทรสาคร เร่งประสานทุกหน่วยงานที่เกี่ยวข้อง


วันอาทิตย์ที่ 29 ตุลาคม 2566
29/10/2566
พิมพ์
“เกณิกา” มั่นใจ รัฐบาลเดินหน้าแก้ทุกปัญหาให้เกษตรกรและชาวประมงได้ หลัง “รมว.ธรรมนัส” ลงพื้นที่ จ.สมุทรสาคร เร่งประสานทุกหน่วยงานที่เกี่ยวข้อง
“เกณิกา” มั่นใจ รัฐบาลเดินหน้าแก้ทุกปัญหาให้เกษตรกรและชาวประมงได้ หลัง “รมว.ธรรมนัส” ลงพื้นที่ จ.สมุทรสาคร เร่งประสานทุกหน่วยงานที่เกี่ยวข้อง
วันที่ 29 ต.ค. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึง อุตสาหกรรมประมงในจังหวัดสมุทรสาคร ซึ่งถือว่าเป็นศูนย์กลางขนาดใหญ่ที่ส่งออกสินค้าสัตว์น้ำ รวมถึงยังเป็นหนึ่งในจังหวัดที่สำคัญในการเพาะปลูกกล้วยไม้ส่งออกต่างประเทศอีกด้วย รัฐบาลได้ให้ความสำคัญกับกลุ่มดังกล่าวมาโดยตลอด โดย ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการในพื้นที่จังหวัดสมุทรสาคร เพื่อรับฟังสถานการณ์ด้านประมงและหารือแนวทางแก้ไขปัญหา
น.ส.เกณิกา กล่าวต่อว่า ร.อ.ธรรมนัส ได้หารือกับตัวแทนหลายภาคส่วน และพบปัญหาในส่วนของเรือประมงในน่านน้ำไทยที่ได้รับผลกระทบจากการบังคับใช้กฎหมาย เรือประมงนอกน่านน้ำไทยที่ประสบปัญหาขาดแหล่งทำการประมงในน่านน้ำของรัฐชายฝั่งอื่นที่มีอยู่จำกัด และเรือประมงพื้นบ้านจับสัตว์น้ำได้น้อยลง เนื่องจากเรือมีขนาดเล็กไม่สามารถออกทำการประมงได้ไกล รวมไปถึงปัญหาน้ำเสียจากภาคเกษตรกรรม อุตสาหกรรม ครัวเรือน ปัญหาน้ำทะเลเน่าเสียจากปรากฎการณ์แพลงก์ตอนบลูม (Plankton Bloom) และปัญหาราคาสัตว์น้ำที่ได้จากการทำการประมงตกต่ำ
“ภายหลังจากที่ ร.อ.ธรรมนัส ได้รับรู้ปัญหาก็ได้สั่งการด่วนหน่วยงานในสังกัดเร่งแก้ปัญหากลุ่มเกษตรกรและชาวประมงในพื้นที่จังหวัดสมุทรสาคร โดยได้เน้นการแก้ปัญหาเกี่ยวกับแรงงาน ซึ่งให้บริการแบบจุดเดียวเบ็ดเสร็จ (One stop service) การแก้ไขกฎหมายลำดับรอง และการควบรวมกฎหมายฉบับต่าง ๆ เพื่ออำนวยความสะดวก และลดอุปสรรคในการทำประมง ตนจึงมั่นใจว่าภายใต้การทำงานของรัฐบาลนายกฯ เศรษฐา ทวีสิน และขับเคลื่อนโดย ร.อ.ธรรมนัส จะทำให้ทุกปัญหาของเกษตรกรไทยจะถูกแก้ไขโดยเร่งด่วน โดยคำนึงถึงประโยชน์ของเกษตรกรมาเป็นอันดับแรก”น.ส.เกณิกา กล่าว

ที่มา : https://www.thaigov.go.th/news/contents/details/73890