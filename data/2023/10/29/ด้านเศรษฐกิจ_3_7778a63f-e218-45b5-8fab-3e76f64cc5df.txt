รัฐบาลไทย-ข่าวทำเนียบรัฐบาล-‘รมว.ธรรมนัส’ ติดตามการขับเคลื่อนงาน คทช. จังหวัดกาญจนบุรี มุ่งสร้างอาชีพ สร้างรายได้ให้เกษตรกร


วันอาทิตย์ที่ 29 ตุลาคม 2566
‘รมว.ธรรมนัส’ ติดตามการขับเคลื่อนงาน คทช. จังหวัดกาญจนบุรี มุ่งสร้างอาชีพ สร้างรายได้ให้เกษตรกร
‘รมว.ธรรมนัส’ ติดตามการขับเคลื่อนงาน คทช. จังหวัดกาญจนบุรี มุ่งสร้างอาชีพ สร้างรายได้ให้เกษตรกร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการติดตามผลการดำเนินโครงการจัดที่ดินทำกินให้ชุมชนตามนโยบายรัฐบาล (คทช.) พื้นที่เขตปฏิรูปที่ดิน ตำบลสิงห์ อําเภอไทรโยค จังหวัดกาญจนบุรี โดยมี นายประยูร อินสกุล ปลัดกระทรวงเกษตรและสหกรณ์ คณะผู้บริหารกระทรวงเกษตรและสหกรณ์ เข้าร่วม พร้อมทั้งมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้กับเกษตรกร จำนวน 100 ราย และมอบปัจจัยการผลิต พันธุ์ปลา กิ่งพันธุ์ไม้ผล/เมล็ดพันธุ์ กิ่งพันธุ์หม่อน ให้กับเกษตรกร ณ ห้องประชุมองค์การบริหารส่วนตําบลสิงห์ อําเภอไทรโยค จังหวัดกาญจนบุรี
ร้อยเอก ธรรมนัส กล่าวว่า รัฐบาลมีนโยบายสำคัญในการแก้ไขปัญหาผู้ไร้ที่ดินทำกิน โดยใช้กลไกคณะกรรมการนโยบายที่ดินแห่งชาติ (คทช.) ซึ่งนโยบายดังกล่าวเป็นนโยบายที่เอื้อให้สำนักงานการปฏิรูปที่ดินเพื่อเกษตรกรรม (ส.ป.ก.) สามารถขับเคลื่อนภารกิจด้านการจัดที่ดินทำกินให้แก่ผู้ยากไร้ไม่มีที่ดินทำกินและที่อยู่อาศัยได้รวดเร็วยิ่งขึ้น ลดความเหลื่อมล้ำและสร้างความมั่นคงในที่ดิน ที่อยู่อาศัย การพัฒนาอาชีพ รายได้ และการพัฒนาคุณภาพชีวิตทุกมิติ โดยในปี 2562 ตนได้ลงพื้นที่จังหวัดกาญจนบุรี และมอบนโยบายแนวทางขับเคลื่อนโครงการ คทช. เพื่อปรับปรุงพื้นที่ให้ เกษตรกรเข้าทำกิน ในตำบลสิงห์ อำเภอไทรโยค โดยมุ่งเน้นการส่งเสริมอาชีพ สร้างรายได้ และใช้พื้นที่ให้เกิดประโยชน์สูงสุด
สำหรับผลการดำเนินงานขับเคลื่อน คทช. ในเขตปฏิรูปที่ดินพื้นที่จังหวัดกาญจนบุรี ประกอบด้วยพื้นที่เป้าหมาย 3 แปลง ในตำบลสิงห์ อำเภอไทรโยค ได้แก่ 1) แปลงที่ดินหมายเลข NO.14 เนื้อที่ 1,223-0-65 ไร่ 2) แปลงที่ดินหมายเลข No.15 เนื้อที่ 808-1-36 ไร่ และ 3) แปลงที่ดินหมายเลข AL8 เนื้อที่ 946-3-60 ไร่ รวมเนื้อที่ 2,978-1-61 ไร่
โดยมีการดำเนินงานดังนี้ 1. จัดที่ดินให้เกษตรกร 389 ราย 389 แปลง รายละประมาณ 2.5 ไร่ เพื่อใช้ประโยชน์เป็นที่อยู่อาศัยและเกษตรกรรม 2. เกษตรกรรวมกลุ่มกันจัดตั้งเป็นสหกรณ์การเกษตรในเขตปฏิรูปที่ดินตําบลสิงห์ จํากัด เพื่อร่วมกันบริหารจัดการและใช้ประโยชน์ในที่ดิน และ ส.ป.ก. ได้อนุญาตให้เข้าทําประโยชน์ในที่ดินแล้ว 3. โครงการพัฒนาโครงสร้างพื้นฐาน ถนนลูกรัง จํานวน 38 สาย ก่อสร้างแหล่งน้ํา ขยายเขตระบบจําหน่ายไฟฟ้า 3 แปลง 4. โครงการสนับสนุนที่อยู่อาศัย จํานวน 306 หลัง โดยสถาบันพัฒนาองค์กรชุมชน (องค์การมหาชน) 5. โครงการก่อสร้างอาคารที่ทําการของสหกรณ์การเกษตรในเขตปฏิรูปที่ดินตําบลสิงห์ จํากัด 1 แห่ง โดยสหกรณ์การเกษตรในเขตปฏิรูปที่ดินตําบลสิงห์ จํากัด โครงการก่อสร้างอาคารอเนกประสงค์ แปลง No.14 ตําบลสิงห์ อําเภอไทรโยค จังหวัดกาญจนบุรี 1 แห่ง โดย ส.ป.ก.กาญจนบุรี และ 6. งานส่งเสริมและพัฒนาอาชีพเกษตรกร โดยบูรณาการความร่วมมือของหน่วยงานในสังกัดกระทรวงเกษตรและสหกรณ์ เช่น การทําแผนแม่บทชุมชน การเลี้ยงไก่ไข่ การปลูกมะกรูด การปลูกผักแบบยกแปลงปลูก การทําเกษตรอินทรีย์ การทําถ่าน ไบโอชาร์ การเลี้ยงจิ้งหรีด และการเพาะเห็ด เป็นต้น
ทั้งนี้ สำนักงานการปฏิรูปที่ดินจังหวัดกาญจนบุรี ได้ประกาศเขตดำเนินการปฏิรูปที่ดินจำนวน 1,282,414 ไร่ พื้นที่ 12 อำเภอ 41 ตำบล เนื้อที่ดำเนินการหลังกันพื้นที่สาธารณูปโภคและหนังสือสำคัญออกแล้ว จำนวน 788,822 ไร่ ดำเนินการแล้ว 11 อำเภอ 40 ตำบล เกษตรกรได้รับการอนุญาตเข้าทำประโยชน์ในเขตปฏิรูปที่ดินแล้ว จำนวน 41,115 ราย 51,907  แปลง 737,207 ไร่
จากนั้น รมว.เกษตรฯ ลงพื้นที่ตรวจเยี่ยมพื้นที่ทำการเกษตรของนายพรชัย ค้ำชู สมาชิกสหกรณ์การเกษตรในเขตปฏิรูปที่ดินตำบลสิงห์ จำกัด หมู่ 5 ตำบลสิงห์ อำเภอไทรโยค จังหวัดกาญจนบุรี ซึ่งเป็นพื้นที่โครงการ คทช. ตลอดจนเยี่ยมชมนิทรรศการด้านการดำเนินงานของหน่วยงานในสังกัดกระทรวงเกษตรและสหกรณ์ ตามโครงการ คทช. ในพื้นที่เขตปฏิรูปที่ดิน และพบปะสมาชิกสหกรณ์ฯ

ที่มา : https://www.thaigov.go.th/news/contents/details/73910