รัฐบาลไทย-ข่าวทำเนียบรัฐบาล-รมช.สธ. กำชับ รพร.หล่มเก่า เตรียมพร้อมระบบบริการสุขภาพรับฤดูกาลท่องเที่ยว จ.เพชรบูรณ์


วันอาทิตย์ที่ 29 ตุลาคม 2566
รมช.สธ. กำชับ รพร.หล่มเก่า เตรียมพร้อมระบบบริการสุขภาพรับฤดูกาลท่องเที่ยว จ.เพชรบูรณ์
รัฐมนตรีช่วยว่าการกระทรวงสาธารณสุข ติดตามการดำเนินงานด้านการแพทย์และสาธารณสุข โรงพยาบาลสมเด็จพระยุพราชหล่มเก่า จังหวัดเพชบูรณ์ กำชับเตรียมความพร้อมระบบบริการสุขภาพ ดูแลประชาชนที่จะเจ็บป่วยด้วยโรคในฤดูหนาวมากขึ้น
รัฐมนตรีช่วยว่าการกระทรวงสาธารณสุข ติดตามการดำเนินงานด้านการแพทย์และสาธารณสุข โรงพยาบาลสมเด็จพระยุพราชหล่มเก่า จังหวัดเพชบูรณ์ กำชับเตรียมความพร้อมระบบบริการสุขภาพ ดูแลประชาชนที่จะเจ็บป่วยด้วยโรคในฤดูหนาวมากขึ้น และจัดระบบบริการการแพทย์ฉุกเฉิน รับฤดูกาลท่องเที่ยว
วันนี้ ( 29 ตุลาคม 2566) ที่โรงพยาบาลสมเด็จพระยุพราชหล่มเก่า จังหวัดเพชบูรณ์ นายสันติ พร้อมพัฒน์ รัฐมนตรีช่วยว่าการกระทรวงสาธารณสุข ติดตามการดำเนินงานห้องฉุกเฉินคุณภาพ หน่วยบริการฟอกไต พร้อมมอบของเยี่ยมไข้ผู้ป่วยที่รับการรักษาในโรงพยาบาล และกล่าวว่า ขณะนี้ใกล้จะเข้าสู่ฤดูหนาว ซึ่งเป็นช่วงที่ประชาชนนิยมเดินทางไปท่องเที่ยวในพื้นที่ภูเขาหรือยอดดอยมากขึ้น และจังหวัดเพชรบูรณ์เป็นหนึ่งในจุดหมายปลายทางที่สำคัญ เนื่องจากมีแหล่งท่องเที่ยวทางธรรมชาติเป็นจำนวนมาก จึงได้กำชับให้หน่วยบริการสาธารณสุขในพื้นที่เตรียมความพร้อม
ทั้งการดูแลประชาชนที่จะเจ็บป่วยด้วยโรคในฤดูหนาวมากขึ้น อาทิ ไข้หวัด ไข้หวัดใหญ่ ปอดบวม เป็นต้น และการบูรณาการกับเครือข่ายในพื้นที่เพื่อจัดระบบบริการการแพทย์ฉุกเฉิน รองรับนักท่องเที่ยวที่จะมาเยือนจังหวัดเพชรบูรณ์
นายสันติกล่าวต่อว่า สำหรับโรงพยาบาลสมเด็จพระยุพราชหล่มเก่า ซึ่งเป็นโรงพยาบาลชุมชนขนาด 90 เตียง ดูแลประชากรในพื้นที่ ประมาณ 54,000 คน ได้เตรียมการตามนโยบายนักท่องเที่ยวปลอดภัยของกระทรวงสาธารณสุข เนื่องจากอยู่ในพื้นที่ท่องเที่ยวสำคัญของประเทศ โดยมีระบบห้องฉุกเฉินคุณภาพ Smart EMS ที่ได้รับการรับรองเป็นอำเภอที่ดำเนินการป้องกันการบาดเจ็บทางจราจรทางถนน (D-RTI) ระดับดีเยี่ยม (Advance) มีการนำเทคโนโลยีมาใช้ในระบบบริการ พร้อมแพทย์ พยาบาล นักเวชปฏิบัติฉุกเฉิน ประจำตลอด 24 ชั่วโมง มีระบบคัดแยกผู้ป่วยทำให้ได้รับการตรวจรักษาอย่างรวดเร็วตามลำดับความเร่งด่วน และยังมีช่องทางด่วน (Fast Track) ในกลุ่มโรคที่มีความเสี่ยงสูง เช่น โรคหลอดเลือดสมอง โดยมีโรงพยาบาลหล่มสัก และโรงพยาบาลเพชรบูรณ์ เป็นเครือข่ายในระบบส่งรักษาต่อ ทำให้ผู้ป่วยได้รับการดูแลรักษาอย่างไร้รอยต่อ
********************************************** 29 ตุลาคม 2566

ที่มา : https://www.thaigov.go.th/news/contents/details/73906