รัฐบาลไทย-ข่าวทำเนียบรัฐบาล-รองโฆษกฯ รัดเกล้าเผย รัฐบาล โดย ก.คลัง กำชับเร่งสางปัญหาหนี้ภาคประชาชน ลดหนี้ครัวเรือนประเทศให้ต่ำกว่าร้อยละ 80 ล่าสุดธนาคารออมสินนำร่องจัดคาราวานแก้ไขหนี้ ช่วยลูกหนี้ทั่วประเทศ


วันอาทิตย์ที่ 29 ตุลาคม 2566
29/10/2566
พิมพ์
รองโฆษกฯ รัดเกล้าเผย รัฐบาล โดย ก.คลัง กำชับเร่งสางปัญหาหนี้ภาคประชาชน ลดหนี้ครัวเรือนประเทศให้ต่ำกว่าร้อยละ 80 ล่าสุดธนาคารออมสินนำร่องจัดคาราวานแก้ไขหนี้ ช่วยลูกหนี้ทั่วประเทศ
รองโฆษกฯ รัดเกล้าเผย รัฐบาล โดย ก.คลัง กำชับเร่งสางปัญหาหนี้ภาคประชาชน ลดหนี้ครัวเรือนประเทศให้ต่ำกว่าร้อยละ 80 ล่าสุดธนาคารออมสินนำร่องจัดคาราวานแก้ไขหนี้ ช่วยลูกหนี้ทั่วประเทศไปแล้วกว่า 15,000 ราย วงหนี้กว่า 5,000 ล้านบาท
วันที่ 29 ตุลาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี  เปิดเผยว่ารัฐบาล โดยกระทรวงการคลัง ได้เร่งดำเนินการแก้ไขปัญหาหนี้ภาคประชาชน เพื่อให้ภาพรวมหนี้ครัวเรือนของประเทศลดลงจากปัจจุบันที่สัดส่วนหนี้สินภาคครัวเรือนที่สูงเกินกว่าร้อยละ 90 ต่อ GDP ซึ่งรัฐบาลตั้งเป้าเอาไว้ว่าจะต้องลดเพดานหนี้ลงมาให้อยู่ในระดับต่ำกว่า ร้อยละ 80 โดยล่าสุดได้รับทราบว่าธนาคารออมสินที่ได้นำร่องเดินหน้าโครงการแก้ไขหนี้รายย่อยลูกค้าของธนาคารตั้งแต่ช่วงต้นเดือนตุลาคม 2566 มีประชาชนสนใจเข้าร่วมกว่า 15,000 คนทั่วประเทศ รวมมีมูลหนี้ที่ได้รับการแก้ไขรวมกว่า 5,000 ล้านบาท
ทั้งนี้ ธนาคารออมสินได้นำร่องจัด “โครงการเฉลิมพระเกียรติแก้ไขหนี้” ตามพื้นที่ในจังหวัดต่าง ๆ ด้วยการให้พักชำระเงินต้น และให้ทางเลือกจ่ายดอกเบี้ยตั้งแต่ ร้อยละ 25-100 รวมถึงลูกหนี้ที่มีสถานะเอ็นพีแอล อยู่ก่อนวันที่ 30 ธันวาคม 2565 ธนาคารจะชะลอกระบวนการดำเนินคดีตามกฎหมาย โดยไม่ฟ้อง ไม่ยึดทรัพย์ ไม่ขายทอดตลาดและไม่ฟ้องล้มละลาย แล้วแต่กรณี โดยให้ผ่อนชำระได้สูงสุด 10 ปี และคิดอัตราดอกเบี้ยพิเศษตามเงื่อนไขธนาคาร
“การนำร่องของธนาคารออมสิน โดยใช้สาขาต่าง ๆ เป็นจุดประชาสัมพันธ์และให้บริการช่วยเหลือแก้ไขหนี้ของประชาชนนั้นเป็นวิธีการที่มีประสิทธิภาพมาก เพราะทำให้มาตรการแก้ไขหนี้ตามนโยบายรัฐบาลเป็นเรื่องที่เข้าถึงคนทั่วไปง่ายมากขึ้น รัฐบาล โดย กระทรวงคลัง จะยังคงเดินหน้าให้การสนับสนุนการดำเนินการอย่างต่อเนื่อง เพื่อเป็นการร่วมผลักดันให้ความช่วยเหลือไปถึงมือประชาชนให้ได้มากที่สุด เพื่อให้เป็นไปตามเป้าหมายที่รัฐบาลตั้งเอาไว้ว่าจะพยายามลดจำนวนหนี้ครัวเรือนลงให้กลับมาอยู่ที่ต่ำกว่าร้อยละ 80 ให้ได้
นี้เป็นเพียงจุดเริ่มต้น ในอนาคตมีแผนการต่อยอดไปสู่การผลักดันโครงการคาราวานช่วยเหลือลูกหนี้ ซึ่งจะเป็นการบูรณาการความช่วยเหลือจากหลากหลายกระทรวงเข้าด้วยกันเพื่อเป็นการช่วยเหลือประชาชนอย่างเต็มรูปแบบมากขึ้น” นางรัดเกล้าฯ กล่าว

ที่มา : https://www.thaigov.go.th/news/contents/details/73903