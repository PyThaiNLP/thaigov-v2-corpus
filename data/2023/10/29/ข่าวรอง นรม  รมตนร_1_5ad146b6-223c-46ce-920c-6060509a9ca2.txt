รัฐบาลไทย-ข่าวทำเนียบรัฐบาล-“สมศักดิ์” ควง “ดร.อนงค์วรรณ” ลงพื้นที่หนองคาย ชม “บั้งไฟพญานาค” ปลื้ม โครงการเมื่อปี 2544 สร้างประโยชน์ให้ศาสนา-การท่องเที่ยวได้ หลังคนแห่ร่วมงานแน่นพื้นที่ 300 ไร่  


วันอาทิตย์ที่ 29 ตุลาคม 2566
29/10/2566
พิมพ์
“สมศักดิ์” ควง “ดร.อนงค์วรรณ” ลงพื้นที่หนองคาย ชม “บั้งไฟพญานาค” ปลื้ม โครงการเมื่อปี 2544 สร้างประโยชน์ให้ศาสนา-การท่องเที่ยวได้ หลังคนแห่ร่วมงานแน่นพื้นที่ 300 ไร่
“สมศักดิ์” ควง “ดร.อนงค์วรรณ” ลงพื้นที่หนองคาย ชม “บั้งไฟพญานาค” ปลื้ม โครงการเมื่อปี 2544 สร้างประโยชน์ให้ศาสนา-การท่องเที่ยวได้ หลังคนแห่ร่วมงานแน่นพื้นที่ 300 ไร่
วันที่ 29 ตุลาคม 2566 นายสมศักดิ์ เทพสุทิน รองนายกรัฐมนตรี พร้อมด้วยภริยา ดร.อนงค์วรรณ เทพสุทิน อดีตรัฐมนตรีว่าการกระทรวงทรัพยากรธรรมชาติและสิ่งแวดล้อม ได้เดินทางลงพื้นที่ อำเภอโพนพิสัย จังหวัดหนองคาย เพื่อร่วมรับชมปรากฏการณ์ “บั้งไฟพญานาค” ในคืนวันออกพรรษา ขึ้น 15 ค่ำ เดือน 11 พร้อมทั้งร่วมต้อนรับนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ที่พุทธอุทยานนานาชาติ (ปทุมรัฐธรรมเจดีย์) โดยมีสมาชิกสภาผู้แทนราษฎรของพรรคเพื่อไทย เช่น นายธีรชัย แสนแก้ว สส.อุดรธานี พรรคเพื่อไทย นายจิรพงษ์ ทรงวัชราภรณ์ อดีต สส.นนทบุรี พรรคเพื่อไทย ให้การต้อนรับเป็นต้น
ขณะเดียวกัน นายสมศักดิ์ พร้อม ดร.อนงค์วรรณ ได้เป็นประธานในพิธีทอดผ้าป่าเพื่อสร้างลานอเนกประสงค์พญานาค 4 ตระกูล พร้อมทั้งเป็นประธานจุดประทีปโคมลาน และร่วมรับชมปรากฏการณ์บั้งไฟพญานาค
โดยนายสมศักดิ์ เปิดเผยว่า ตนในฐานะประธานมูลนิธิพุทธอุทยานนานาชาติ ได้มีโอกาสเดินทางมาร่วมงานบุญ ก็รู้สึกดีใจ ที่ยังเห็นคนไทยให้ความสำคัญต่อศาสนา รวมถึงประเพณีต่าง ๆ ที่คงรักษากันมาอย่างยาวนาน โดยโครงการนี้ ตนได้ริเริ่มตั้งแต่ปี 2544 โดยนำญาติโยมมาสรรหาจัดซื้อที่ดินแปลงนี้ เพื่อถวายทำเพื่อศาสนา ซึ่งสถานที่แห่งนี้ ไม่ใช่เป็นเพียงแค่ที่สามารถทำบุญได้เท่านั้น แต่ยังเป็นสถานที่ท่องเที่ยว ที่เมื่อวันออกพรรษา 15 ค่ำเดือน 11 จะมีคนไทย เข้ามาดูบั้งไฟพญานาคเต็มพื้นที่ กว่า 300 ไร่
“แล้ววันนี้ก็เห็นได้ชัดแล้วว่า ท่านนายกรัฐมนตรีเศรษฐานั้น ก็ให้ความสำคัญในเรื่องขนบประเพณี จึงได้เดินทางมาจังหวัดหนองคายในวันนี้ พร้อมเป็นสิ่งยืนยันว่า รัฐบาลสนับสนุนในเรื่องของศาสนา รวมถึงการท่องเที่ยวที่จะทำให้เกิดขึ้นในทั่วประเทศ เพื่อสร้างรายได้ สร้างความแข็งแรงให้กับชุมชนและท้องถิ่น” รองนายกรัฐมนตรี กล่าว

ที่มา : https://www.thaigov.go.th/news/contents/details/73908