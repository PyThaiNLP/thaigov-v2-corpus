รัฐบาลไทย-ข่าวทำเนียบรัฐบาล-นายกฯ เปิดงานประเพณีออกพรรษาและบั้งไฟพญานาคโลก ประจำปี 2566 จ.หนองคาย ยืนยันรัฐบาลสนับสนุนทุกเทศกาลในจังหวัดและเมืองรอง พยายามยกระดับรายได้ ความเป็นอยู่ของประชาชน 


วันอาทิตย์ที่ 29 ตุลาคม 2566
29/10/2566
พิมพ์
นายกฯ เปิดงานประเพณีออกพรรษาและบั้งไฟพญานาคโลก ประจำปี 2566 จ.หนองคาย ยืนยันรัฐบาลสนับสนุนทุกเทศกาลในจังหวัดและเมืองรอง พยายามยกระดับรายได้ ความเป็นอยู่ของประชาชน
นายกฯ เปิดงานประเพณีออกพรรษาและบั้งไฟพญานาคโลก ประจำปี 2566 จ.หนองคาย ยืนยันรัฐบาลสนับสนุนทุกเทศกาลในจังหวัดและเมืองรอง พยายามยกระดับรายได้ ความเป็นอยู่ของประชาชน
วันนี้ (29 ต.ค. 66) เวลา 16.45 น. ณ ลานนาคาเบิกฟ้า ตำบลจุมพล อำเภอโพนพิสัย จังหวัดหนองคาย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีเปิดงานประเพณีออกพรรษาและบั้งไฟพญานาคโลก ประจำปี 2566 (Naga Fire Miracle of Faith) โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายสุริยะ จึงรุ่งเรืองกิจรัฐมนตรีว่าการกระทรวงคมนาคม นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นายคำพัน  อั่นลาวัน เอกอัครราชทูต สปป.ลาวประจำประเทศไทย นายราชันย์ ซุ้นหั้ว ผู้ว่าราชการจังหวัดหนองคาย ประชาชนและนักท่องเที่ยว เข้าร่วมงาน นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวกับพี่น้องประชาชนว่า รู้สึกดีใจที่ได้มาร่วมงานประเพณีออกพรรษาและบั้งไฟพญานาคในวันนี้ รัฐบาลมีความตั้งใจที่จะสนับสนุนเทศกาลทุก ๆ เทศกาลในจังหวัด รวมถึงจังหวัดหนองคายและเมืองอื่น ๆ ที่เป็นเมืองรอง ให้มีการท่องเที่ยวที่กระจายไปทั่วทุกจังหวัด วันนี้ถือว่าเป็นวันอันมงคลได้นำคณะรัฐมนตรีมาลงพื้นที่กันหลายคน ทั้ง สส. บัญชีรายชื่อ และได้ตื่นตาตื่นใจได้เห็นนางรำชาวโพนพิสัยเกือบพันคนแต่งกายอย่างสวยงาม ร่วมแสดงกันอย่างเต็มที่ เมื่อสักครู่ได้ทักทายกับพี่น้องประชาชนจะเห็นว่ามีปัญหามากมาย ทั้งเรื่องการเปิดด่านชั่วคราว ซึ่งปัญหาเหล่านี้อยู่ฝั่ง สปป.ลาว โดยในวันพรุ่งนี้เช้านายกฯ จะเดินทางไปเจรจากับ สปป.ลาว
นายกรัฐมนตรีกล่าวถึงการประชุมที่ด่านศุลกากรหนองคาย ว่า ได้มีความพยายามพัฒนาด่านค้าขายของไทยให้เป็นมิตรมากยิ่งขึ้น รวมถึงให้มีการดำเนินการการค้าชายแดนและการพัฒนา One Stop Service เพื่อให้การขนส่งสินค้าเข้าออกได้อย่างมีประสิทธิภาพ  ทำให้พี่น้องประชาชนสามารถค้าขายและยกระดับชีวิตความเป็นอยู่ของทุกคนให้ดีขึ้น และวันนี้ได้นำคณะรัฐมนตรีมาลงพื้นที่ด้วย รัฐมนตรีว่าการกระทรวงคมนาคมดูแลเรื่องถนน ทางรถไฟและสนามบิน รัฐมนตรีว่าการกระทรวงการท่องเที่ยวและกีฬาดูแลเรื่องการท่องเที่ยวอย่างดี ไปไหนไปด้วยกัน รวมถึงผู้อำนวยการใหญ่ บริษัท ท่าอากาศยานไทย จำกัด (มหาชน) ที่มาดูแลเรื่องการสร้างสนามบินที่จังหวัดหนองคาย โดยในเรื่องนี้จะต้องมีการหารือร่วมกัน นอกจากนี้ ยังมีรัฐมนตรีว่าการกระทรวงวัฒนธรรมที่เข้าใจพื้นที่เป็นอย่างดี เพราะเคยเป็นผู้ว่าราชการจังหวัดขอนแก่นและในจังหวัดภาคอีสาน และรัฐมนตรีประจำสำนักนายกรัฐมนตรีดูแลเรื่องกรมการศาสนา สำนักงานพระพุทธศาสนาแห่งชาติ และสนับสนุนทางด้านวัฒนธรรม ศาสนา ทั้งนี้ ในตอนท้ายนายกรัฐมนตรีกล่าวย้ำว่า รัฐบาลนี้ให้ความสำคัญกับชีวิตความเป็นอยู่ของพี่น้องประชาชน พยายามยกระดับรายได้และความเป็นอยู่ของประชาชน
จากนั้น นายกรัฐมนตรีและคณะ ได้ไปร่วมชมปรากฏการณ์บั้งไฟพญานาค ณ พุทธอุทยานนานาชาติ (ปทุมรัตน์ธรรมเจดีย์) ตำบลกุดบง อำเภอโพนพิสัย จังหวัดหนองคาย ซึ่งเป็นอีกจุดหนึ่งในการรอชมบั้งไฟพญานาคที่สวยงามตั้งอยู่ริมแม่น้ำโขง โดยมีนักท่องเที่ยวจำนวนมากที่ปักหลักรอชมปรากฏการณ์บั้งไฟพญานาคที่จุดนี้ พร้อมกับที่ริมฝั่งแม่น้ำโขงในหลายจุดพื้นที่ของจังหวัดหนองคาย

ที่มา : https://www.thaigov.go.th/news/contents/details/73911