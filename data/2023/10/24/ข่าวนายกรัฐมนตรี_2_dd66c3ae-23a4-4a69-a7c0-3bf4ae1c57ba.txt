รัฐบาลไทย-ข่าวทำเนียบรัฐบาล-นายกฯ ชี้เรื่องอิสราเอลเป็นเรื่องสำคัญ สั่งการรัฐมนตรีเข้าดูแลแรงงาน พร้อมขอบคุณสื่อที่เสนอข่าวถึงความอันตรายไม่คุ้มที่ต้องเสี่ยงชีวิต


วันอังคารที่ 24 ตุลาคม 2566
24/10/2566
พิมพ์
นายกฯ ชี้เรื่องอิสราเอลเป็นเรื่องสำคัญ สั่งการรัฐมนตรีเข้าดูแลแรงงาน พร้อมขอบคุณสื่อที่เสนอข่าวถึงความอันตรายไม่คุ้มที่ต้องเสี่ยงชีวิต
นายกฯ ชี้เรื่องอิสราเอลเป็นเรื่องสำคัญ สั่งการรัฐมนตรีเข้าดูแลแรงงาน พร้อมขอบคุณสื่อที่เสนอข่าวถึงความอันตรายไม่คุ้มที่ต้องเสี่ยงชีวิต
วันนี้ (24 ตุลาคม 2566) เวลา 10.45 น. ณ หน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชน ว่าวันนี้ในที่ประชุมคณะรัฐมนตรีมีการพูดคุยกันหลายเรื่อง เช่น เรื่องการกระตุ้นเศรษฐกิจ นโยบายการท่องเที่ยว และอีกหลาย ๆ นโยบาย แต่เรื่องที่สำคัญที่สุดตอนนี้ คือ เรื่องอิสราเอล ปัญหาที่เราเผชิญอยู่นั้นเป็นเรื่องแรงงานไทยที่ยังคงอยู่ในพื้นที่ ซึ่งเป็นเรื่องที่ทำให้รู้สึกกังวลใจเป็นอย่างมาก และเป็นเหตุผลว่าทำไมรัฐบาลต้องกระตุ้นเศรษฐกิจให้มีการขยายตัวเร็วที่สุดเพื่อซ่อมแซมและสร้างอนาคตให้กับประชาชน โดยมีแรงงานกว่าสองหมื่นถึงสามหมื่นคนที่เสี่ยงชีวิตอยู่ต่างแดนเพื่อเงินหลักหมื่น หลักแสน ซึ่งถ้าเกิดเขาถามกลับว่านายกรัฐมนตรีไม่เข้าใจหรอกการที่มีคนนำเงินมาให้ห้าหมื่นหรือหนึ่งแสนบาท เพื่ออยู่ต่อมันมีความสำคัญกับเขาขนาดไหน เรื่องนี้ตนเองตระหนักดี เพราะฉะนั้น เรื่องของการกระตุ้นเศรษฐกิจถึงเป็นเรื่องที่สำคัญที่สุด ที่จะทำให้ประชาชนนับหมื่นคนที่เสี่ยงชีวิตอยู่เพื่อนำเงินกลับมาช่วยเหลือครอบครัวเป็นหลักแสนหรือหลักล้านที่ต้องพึ่งพาการดูแลของเขา ตนเองมองว่านโยบายการเงินการคลังที่ดีต้องไม่ใช่แค่รักษาวินัยการเงินอย่างเดียว แต่สิ่งสำคัญต้องตอบสนองความต้องการของประชาชน ยกระดับความเป็นอยู่ของผู้ประชาชนให้ดี ไม่ต้องเอาชีวิตไปเสี่ยงเพื่อที่จะได้เงินมา
นายกรัฐมนตรี กล่าวต่อไปว่า ได้สั่งการให้รัฐมนตรีที่เกี่ยวข้องเข้าไปดูแลแรงงานที่ได้รับผลกระทบในเรื่องนี้ เพราะแรงงานที่เดินทางกลับมาเป็นแรงงานที่มีคุณภาพจำเป็นต้องดูเรื่องผลตอบแทนให้ดีขึ้น ส่วนเรื่องของรายงานตัวเลขตัวประกัน ผู้บาดเจ็บ และผู้เสียชีวิต ตัวเลขยังคงเดิม โดยการที่เรานำคนกลับมาได้วันละ 600 - 800 คน ยังสามารถดำเนินการได้และยังมีผู้ที่แสดงเจตจำนงที่จะเดินทางกลับประเทศไทยก็มีมากขึ้น และขอขอบคุณสื่อมวลชนที่ช่วยกันนำเสนอข่าวให้กับประชาชนเห็นว่าการอยู่ต่อนั้นอันตรายไม่คุ้มกับการที่จะต้องนำชีวิตไปเสี่ยง

ที่มา : https://www.thaigov.go.th/news/contents/details/73681