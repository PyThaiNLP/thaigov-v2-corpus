รัฐบาลไทย-ข่าวทำเนียบรัฐบาล-กรมเจ้าท่า ประชุมคณะทำงานอาเซียนว่าด้วยการขนส่งทางน้ำ (MTWG) ครั้งที่ 45 ระหว่างวันที่ 17 - 19 ตุลาคม 2566 


วันอังคารที่ 24 ตุลาคม 2566
กรมเจ้าท่า ประชุมคณะทำงานอาเซียนว่าด้วยการขนส่งทางน้ำ (MTWG) ครั้งที่ 45 ระหว่างวันที่ 17 - 19 ตุลาคม 2566
ณ เมืองโฮจิมินห์ สาธารณรัฐสังคมนิยมเวียดนาม
กรมเจ้าท่า ประชุมคณะทำงานอาเซียนว่าด้วยการขนส่งทางน้ำ (MTWG) ครั้งที่ 45 ระหว่างวันที่ 17 - 19 ตุลาคม 2566 ณ เมืองโฮจิมินห์ สาธารณรัฐสังคมนิยมเวียดนาม
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย กระทรวงคมนาคม เป็นหัวหน้าคณะผู้แทนไทย ซึ่งประกอบด้วยผู้แทนกรมเจ้าท่าและการท่าเรือแห่งประเทศไทย (ได้รับการสนับสนุนข้อมูลจากสำนักงานปลัดกระทรวงคมนาคม สำนักนโยบายและแผนการขนส่งการจราจร และกรมอาเซียน) เข้าร่วมการประชุมคณะทำงานอาเซียนว่าด้วยการขนส่งทางน้ำ ครั้งที่ 45 (45th ASEAN Maritime Transport Working Group Meeting: MTWG) ระหว่างวันที่ 17 - 19 ตุลาคม 2566 ณ เมืองโฮจิมินห์ สาธารณรัฐสังคมนิยมเวียดนาม
การประชุม MTWG เป็นเวทีความร่วมมือและประสานงานด้านการขนส่งทางน้ำของประเทศสมาชิกอาเซียน (บรูไนดารุสซาลาม กัมพูชา อินโดนีเซีย สปป.ลาว มาเลเซีย เมียนมา ฟิลิปปินส์ สิงคโปร์ ไทย และเวียดนาม) ประเทศคู่เจรจา (จีน ญี่ปุ่น และเกาหลีใต้) ผู้แทนองค์การทางทะเลระหว่างประเทศ (International Maritime Organization: IMO) และหน่วยงานระหว่างประเทศอื่น ๆ ที่เกี่ยวข้อง เพื่อขับเคลื่อนกิจกรรมและโครงการที่เกี่ยวข้องกับการขนส่งทางน้ำภายใต้แผนยุทธศาสตร์ด้านการขนส่งของอาเซียน (Kuala Lumpur Transport Strategic Plan 2016 - 2025: KLTSP) รวมถึงการดำเนินการและการทำงานร่วมกันตามข้อริเริ่มใหม่ในด้านการขนส่งทางทะเลอย่างยั่งยืนเพื่อส่งเสริมการป้องกันสิ่งแวดล้อมและมหาสมุทรที่สะอาดมากขึ้น โดยมีวัตถุประสงค์เพื่อเชื่อมโยงอาเซียน และนำไปสู่การพัฒนาเศรษฐกิจและสังคมของประชาคมอาเซียน
สำหรับผลการประชุมฯ ดังกล่าว ที่ประชุมฯ ได้หารือและผลักดันความร่วมมือด้านการขนส่งทางน้ำในหลายประเด็น โดยมีประเด็นที่สำคัญ อาทิ การดำเนินการเพื่อผลักดันการลดการปล่อยคาร์บอนในภาคการขนส่งทางทะเล โครงการตลาดขนส่งทางทะเลร่วมอาเซียน และการพัฒนาการรักษาความปลอดภัยท่าเรือในประเทศสมาชิกโดยผู้แทนประเทศไทยได้นำเสนอข้อมูลและแลกเปลี่ยนข้อคิดในหลายประเด็น เช่น การพัฒนาเขตปลอดอากรท่าเรือกรุงเทพ (Bangkok  Port Free Zone) การพัฒนาโครงการแลนด์บริดจ์ (Landbridge) การพัฒนาความปลอดภัย อาชีวอนามัย และสิ่งแวดล้อม (Safety, Health and Environment: SHE) ของท่าเรือในประเทศไทย และการพัฒนาแนวทางท่าเรืออัจฉริยะ (Guidelines on Smart Ports) เพื่อส่งเสริมประสิทธิภาพการทำงานในการดำเนินงานของท่าเรือในภูมิภาคอาเซียนต่อไป

ที่มา : https://www.thaigov.go.th/news/contents/details/73692