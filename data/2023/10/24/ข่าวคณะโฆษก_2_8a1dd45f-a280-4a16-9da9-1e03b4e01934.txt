รัฐบาลไทย-ข่าวทำเนียบรัฐบาล-คณะรัฐมนตรีรับทราบรายงานความคืบหน้าการใช้ประโยชน์ที่ดินของรัฐในความครอบครองของ กห. 


วันอังคารที่ 24 ตุลาคม 2566
24/10/2566
พิมพ์
คณะรัฐมนตรีรับทราบรายงานความคืบหน้าการใช้ประโยชน์ที่ดินของรัฐในความครอบครองของ กห.
คณะรัฐมนตรีรับทราบรายงานความคืบหน้าการใช้ประโยชน์ที่ดินของรัฐในความครอบครองของ กห.
วันนี้ (24 ตุลาคม 2566) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (24 ตุลาคม 2566) รับทราบรายงานความคืบหน้าการใช้ประโยชน์ที่ดินของรัฐในความครอบครองของ กห.
โดย ครม. มีมติ (26 ก.ย. 2566) เห็นชอบให้ กห. ประสานกับหน่วยงานต่างๆ ในสังกัด กห. เพื่อตรวจสอบพื้นที่ของรัฐในความครอบครองของแต่ละหน่วยงาน (ในสังกัด กห.) ให้ถูกต้อง ชัดเจน และพิจารณากำหนดแนวทางการอนุญาตให้ประชาชนเข้าใช้ประโยชน์เพื่อทำกินในที่ดินดังกล่าวในส่วนที่มิได้ใช้ประโยชน์ แล้วรายงานความคืบหน้าต่อ ครม. ภายใน 2 สัปดาห์ตามที่ นรม. เสนอ
กห. จึงได้เสนอรายงานความคืบหน้าการใช้ประโยชน์ที่ดินของรัฐในความครอบครองของ กห. โดย กห. ได้ตรวจสอบและรวบรวมข้อมูลจากแผนการพัฒนาและใช้ประโยชน์ที่ดินในความครอบครองของ กห. พ.ศ. 2566-2580 ซึ่งประกอบด้วยข้อมูล 3 ส่วนหลัก ได้แก่ 1. ประเภทที่ดิน 2. รูปแบบการใช้ประโยชน์ที่ดิน และ 3. แผนการดำเนินการเกี่ยวกับที่ดิน และกำหนดแนวทางการอนุญาตให้ประชาชนเข้าใช้ประโยชน์เพื่อทำกินในที่ดินในความครอบครองของ กห. โดยจะใช้ที่ดินประเภทที่ราชพัสดุซึ่งมีประชาชนอยู่อาศัยถาวร ชุมชนหนาแน่นหรือหมดความจำเป็นในการใช้ประโยชน์ราชการทหาร มาดำเนินการ โดยมีการจัดลำดับความเร่งด่วนของพื้นที่
ทั้งนี้ การอนุญาตให้ประชาชนใช้ประโยชน์ที่ดินเพื่อทำกิน จะต้องปฏิบัติตามข้อกฎหมายและระเบียบว่าด้วยที่ราชพัสดุที่เกี่ยวข้อง โดย กห. จะประสานกับกรมธนารักษ์เพื่อหารือแนวทางในการจัดสรรที่ดินดังกล่าวให้กับประชาชนที่มีความเดือดร้อนในพื้นที่ทำกิน รวมถึงร่วมกับศูนย์ประสานการปฏิบัติที่ 4 กอ.รมน. และคณะอนุกรรมการนโยบายที่ดินแห่งชาติ (คทช.) เพื่อขับเคลื่อนการปฏิบัติต่อไป โดยจะเร่งดำเนินการให้เห็นผลเป็นรูปธรรมโดยเร็วที่สุด

ที่มา : https://www.thaigov.go.th/news/contents/details/73674