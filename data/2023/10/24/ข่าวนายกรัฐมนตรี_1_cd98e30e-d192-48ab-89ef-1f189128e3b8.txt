รัฐบาลไทย-ข่าวทำเนียบรัฐบาล-นายกฯ ชื่นชม ททท. เตรียมจัดกิจกรรม Colorful Bangkok Winter Festival กระตุ้นการท่องเที่ยวช่วงปลายปีให้คึกคัก ส่งเสริมความเชื่อมั่นการเดินทางท่องเที่ยวในพื้นที่กรุงเทพมหานคร


วันอังคารที่ 24 ตุลาคม 2566
24/10/2566
พิมพ์
นายกฯ ชื่นชม ททท. เตรียมจัดกิจกรรม Colorful Bangkok Winter Festival กระตุ้นการท่องเที่ยวช่วงปลายปีให้คึกคัก ส่งเสริมความเชื่อมั่นการเดินทางท่องเที่ยวในพื้นที่กรุงเทพมหานคร
นายกฯ ชื่นชม ททท. เตรียมจัดกิจกรรม Colorful Bangkok Winter Festival กระตุ้นการท่องเที่ยวช่วงปลายปีให้คึกคัก ส่งเสริมความเชื่อมั่นการเดินทางท่องเที่ยวในพื้นที่กรุงเทพมหานคร
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (24 ตุลาคม 2566) เวลา 09.00 น. ก่อนการประชุมคณะรัฐมนตรี (ครม.) ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา พร้อมด้วยนายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นายชัชชาติ สิทธิพันธุ์ ผู้ว่าราชการกรุงเทพมหานคร และนางชฎาทิพ จูตระกูล กรรมการยุทธศาสตร์ซอฟต์พาวเวอร์แห่งชาติ เข้าพบนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เพื่อประชาสัมพันธ์กิจกรรม Colorful Bangkok Winter Festival โดยการท่องเที่ยวแห่งประเทศไทย (ททท.) ได้เตรียมจัดกิจกรรมความสุข 5 กิจกรรมสำคัญ ได้แก่ กิจกรรมสีสันแห่งสายน้ำ มหกรรมลอยกระทง ปี 2566 กิจกรรม Vijit Chao Phraya 2023 กิจกรรม Amazing Thailand Passport Privileges กิจกรรม Amazing Thailand Marathon Bangkok 2023 และ Amazing Thailand Countdown 2024 เพื่อกระตุ้นบรรยากาศการท่องเที่ยวช่วงปลายปีให้คึกคัก พร้อมส่งเสริมความเชื่อมั่นในการเดินทางท่องเที่ยวในพื้นที่กรุงเทพมหานคร
นายกรัฐมนตรีกล่าวชื่นชม ททท. และหน่วยงานที่เกี่ยวข้อง สำหรับการเตรียมจัดกิจกรรม Colorful Bangkok Winter Festival เป็นการดำเนินการที่ดีที่จะช่วยส่งเสริมให้เกิดความเชื่อมั่น และกระตุ้นการเดินทางท่องเที่ยวของนักท่องเที่ยว พร้อมทั้งเป็นการมอบความสุขให้กับประชาชน รวมทั้งนายกรัฐมนตรีได้ขอบคุณความร่วมมือจากหน่วยงานที่เกี่ยวข้องทั้งภาครัฐและเอกชนในการเตรียมกิจกรรม Colorful Bangkok Winter Festival ด้วย
สำหรับกิจกรรม Colorful Bangkok Winter Festival มุ่งนำเสนออัตลักษณ์ความเป็นไทยผ่านเทศกาลลอยกระทง ศิลปะ แสงสี ดนตรี กิจกรรม countdown ทั่วเกาะรัตนโกสินทร์ จากคลองผดุงกรุงเกษมสู่ริมเจ้าพระยา นับเป็นก้าวสำคัญของการส่งเสริมและเพิ่มมูลค่าแก่ต้นทุนทางวัฒนธรรม Soft Power ได้อย่างเป็นรูปธรรมมากขึ้น ซึ่งนอกจาก 5 กิจกรรมสำคัญแล้วกรุงเทพมหานครยังประสานความร่วมมือจากภาครัฐและเอกชน เข้าเป็นหนึ่งเดียวภายใต้โครงการฯ ร่วมจัดกิจกรรมในช่วงเวลาเดียวกัน เพื่อเพิ่มแรงส่งกระตุ้นการท่องเที่ยวช่วงปลายปีอย่างเต็มกำลัง และจะเป็นต้นแบบการพัฒนาศักยภาพของกิจกรรมเริ่มจากเมืองหลวงก่อนจะยกระดับสู่ทั่วประเทศและสากลต่อไป

ที่มา : https://www.thaigov.go.th/news/contents/details/73668