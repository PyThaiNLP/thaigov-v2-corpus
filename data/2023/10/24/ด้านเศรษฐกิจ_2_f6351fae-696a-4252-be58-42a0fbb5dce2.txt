รัฐบาลไทย-ข่าวทำเนียบรัฐบาล-กระทรวงคมนาคม แต่งตั้งคณะทำงานเพื่อเร่งหาแนวทางแก้ไขปัญหา และลดผลกระทบให้กับประชาชน จากกรณีอาคารชุดแอชตัน อโศก


วันอังคารที่ 24 ตุลาคม 2566
กระทรวงคมนาคม แต่งตั้งคณะทำงานเพื่อเร่งหาแนวทางแก้ไขปัญหา และลดผลกระทบให้กับประชาชน จากกรณีอาคารชุดแอชตัน อโศก
...
นายสรพงศ์ ไพฑูรย์พงษ์ รองปลัดกระทรวงคมนาคม แถลงข่าวกรณีการดำเนินการหาแนวทางแก้ไขปัญหาและลดผลกระทบให้กับประชาชน จากกรณีอาคารชุดแอชตัน อโศก โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม ร่วมแถลงข่าว เมื่อวันที่ 24 ตุลาคม 2566 ณ กระทรวงคมนาคม
รองปลัดกระทรวงคมนาคม กล่าวว่า เนื่องจากมีกลุ่มประชาชนผู้พักอาศัยอาคารชุด แอชตัน อโศก ยื่นเรื่องมายังกระทรวงคมนาคมถึงผลกระทบจากกรณีอาคารชุดแอชตัน อโศก ดังข้อมูลที่ปรากฎทางสื่อสารมวลชนมาแล้วก่อนหน้านี้ ซึ่งมีประเด็นที่เกี่ยวข้องกับกระทรวงคมนาคม กรณีการรถไฟฟ้าขนส่งมวลชนแห่งประเทศไทยให้ใช้พื้นที่สำหรับการดำเนินโครงการอาคารชุดดังกล่าว นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้สั่งการให้กระทรวงคมนาคมเร่งดำเนินการ หาแนวทางและมาตรการลดผลกระทบที่เกิดขึ้นกับประชาชนที่ได้รับความเดือดร้อนกรณีอาคารชุดแอชตัน อโศก โดยมีคำสั่งกระทรวงคมนาคมแต่งตั้งคณะทำงานเพื่อพิจารณาแนวทางในการแก้ไขปัญหาผู้ได้รับผลกระทบการอนุญาตใช้พื้นที่ของการรถไฟฟ้าขนส่งมวลชนแห่งประเทศไทย เพื่อให้เกิดการดำเนินการในส่วนที่เกี่ยวข้องกับกระทรวงคมนาคม สามารถตอบสนองและแก้ไขปัญหา ลดผลกระทบ ให้กับประชาชนได้อย่างเป็นรูปธรรม
คณะทำงานดังกล่าวมีนายสรพงศ์ ไพฑูรย์พงษ์ รองปลัดกระทรวงคมนาคม (หัวหน้ากลุ่มภารกิจด้านการขนส่ง) เป็นประธาน และเชิญผู้แทนหน่วยงานเข้าร่วมเป็นองค์ประกอบคณะทำงานฯ อาทิ อธิบดีกรมการขนส่งทางราง ผู้แทนสำนักงานอัยการสูงสุด ผู้แทนสำนักงานคณะกรรมการกฤษฎีกา ผู้แทนกรุงเทพมหานคร ผู้บริหารกระทรวงคมนาคม และการรถไฟฟ้าขนส่งมวลชนแห่งประเทศไทย โดยจะทำหน้าที่ศึกษาข้อมูลที่เกี่ยวข้องกับประเด็นดังกล่าวอย่างครบถ้วน รอบด้าน เป็นไปตามกฎหมาย ระเบียบ ข้อบังคับต่าง ๆ พร้อมทั้งให้มีการประสานงานกับหน่วยงานที่เกี่ยวข้องเพื่อร่วมกันกำหนดแนวทางและข้อเสนอแนะ สำหรับแก้ไขปัญหาและบรรเทาผลกระทบให้กับประชาชนผู้ได้รับความเดือดร้อน ซึ่งคณะทำงานฯ จะเร่งศึกษาข้อมูล ผลกระทบและข้อเสนอแนะแนวทางต่าง ๆ ในเบื้องต้น ภายใน 2 สัปดาห์ ก่อนดำเนินการให้แล้วเสร็จตามอำนาจหน้าที่ภายใน 30 วัน

ที่มา : https://www.thaigov.go.th/news/contents/details/73691