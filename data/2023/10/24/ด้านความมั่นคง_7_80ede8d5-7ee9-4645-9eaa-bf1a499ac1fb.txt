รัฐบาลไทย-ข่าวทำเนียบรัฐบาล-นายอำเภอธาตุพนม สนองนโยบาย มท.1 บูรณาการ นรข.นครพนม ตรวจยึดยาบ้า 4.35 แสนเม็ด พร้อมเดินหน้าขยายผลเครือข่ายที่เกี่ยวข้อง ย้ำสายด่วนศูนย์ดำรงธรรม 1567 รับแจ้งเหตุจากพี่น้องประชาชน


วันอังคารที่ 24 ตุลาคม 2566
24/10/2566
พิมพ์
นายอำเภอธาตุพนม สนองนโยบาย มท.1 บูรณาการ นรข.นครพนม ตรวจยึดยาบ้า 4.35 แสนเม็ด พร้อมเดินหน้าขยายผลเครือข่ายที่เกี่ยวข้อง ย้ำสายด่วนศูนย์ดำรงธรรม 1567 รับแจ้งเหตุจากพี่น้องประชาชน
นายอำเภอธาตุพนม สนองนโยบาย มท.1 บูรณาการ นรข.นครพนม ตรวจยึดยาบ้า 4.35 แสนเม็ด พร้อมเดินหน้าขยายผลเครือข่ายที่เกี่ยวข้อง และเน้นย้ำสายด่วนศูนย์ดำรงธรรม 1567 รับแจ้งเหตุจากพี่น้องประชาชนตลอด 24 ชั่วโมง
เมื่อวันที่ 22 ต.ค. 66 นายจักรพงษ์ ปทุมไกยะ นายอำเภอธาตุพนม จังหวัดนครพนม เปิดเผยว่า ที่ทำการปกครองอำเภอธาตุพนมได้บูรณาการทำงานร่วมกับหน่วยเรือรักษาความสงบเรียบร้อยตามลำแม่น้ำโขง โดย น.อ.ณฐพัฒน์ ซื่อมงคล รองผู้บัญชาการหน่วยเรือรักษาความสงบเรียบร้อยตามลำแม่น้ำโขง (รอง ผบ.นรข.) น.อ.วรรณะ เกื้อทิพย์ ผู้บังคับการหน่วยเรือรักษาความสงบเรียบร้อยตามลำแม่น้ำโขง เขตนครพนม (ผบ.นรข.เขตนครพนม) และหน่วยงานความมั่นคงในพื้นที่ ตรวจยึดยาเสพติดให้โทษ ประเภท 1 (ยาบ้า) จำนวน 435,800 เม็ด ได้ที่บริเวณริมถนนทางหลวงแผ่นดินหมายเลข 212 (ถนนชยางกูร)
"ที่มาของการตรวจยึดยาบ้าในครั้งนี้ สืบเนื่องจากวันที่ 21 ตุลาคม 2566 หน่วยงานความมั่นคงได้รับแจ้งจากสายลับว่าจะมีการลักลอบนำเข้ายาเสพติดมาในพื้นที่บ้านศรีนคร หมู่ 8 ต.แสนพัน อ.ธาตุพนม จ.นครพนม ซึ่งเป็นพื้นที่รับผิดชอบของ นรข.เขตนครพนม จึงรายงานให้ พล.ร.ต.นรินทร์ ขาวเจริญ ผู้บัญชาการหน่วยเรือรักษาความสงบเรียบร้อยตามลำแม่น้ำโขง (ผบ.นรข.) ทราบ พร้อมทั้งจัดชุดปฏิบัติการลงพื้นที่ทันที โดยที่ทำการปกครองอำเภอธาตุพนมได้นำกำลังสมาชิกกองอาสารักษาดินแดนอำเภอธาตุพนม เข้าร่วมปฏิบัติการในครั้งนี้ด้วย จนกระทั่งในเวลาเกือบสองทุ่มของวันเดียวกัน บริเวณริมถนนทางหลวงแผ่นดินหมายเลข 212 หรือถนนชยางกูร (สายอุดร-สกลนคร-นครพนม-มุกดาหาร-อำนาจเจริญ-อุบลฯ) มีชายคนหนึ่งแบกกระสอบสีดำ 2 ใบใส่บ่า เดินอยู่ริมถนนมุ่งหน้าไปทาง อ.ธาตุพนม เยื้อง ๆ กับปั๊มน้ำมัน ซึ่งบริเวณนั้นอยู่ห่างจากชุมชนพอประมาณ ก่อนจะวางกระสอบไว้ที่ริมถนน หลังจากนั้นไม่นานก็มีรถกระบะขับมาจอดเทียบ โดยชายคนขับรถเดินลงมาช่วยแบกกระสอบ เพื่อใส่ที่ท้ายกระบะ เป็นจังหวะเดียวกับที่เจ้าหน้าที่มาพบพอดี จึงหยุดรถเพื่อขอตรวจค้น แต่ชายทั้งสองคนรีบทิ้งกระสอบดังกล่าว คนหนึ่งใช้ความชำนาญพื้นที่วิ่งหายไปกับความมืด ส่วนอีกคนวิ่งไปขึ้นรถยนต์ขับเผ่นหนี ชุดปฏิบัติการจึงเข้าตรวจกระสอบต้องสงสัยทั้ง 2 ใบ โดยนำไปตรวจสอบอย่างละเอียดที่สถานีตำรวจภูธรธาตุพนม โดยลักษณะของกลางเป็นห่อกระดาษเทียนประทับตรา Y1 จำนวน 14 ห่อ ตรวจพบภายในเป็นยาบ้านับได้จำนวน 435,800 เม็ด"
นายจักรพงษ์ ปทุมไกยะ นายอำเภอธาตุพนม กล่าวเพิ่มเติมว่า จากพฤติกรรมเป็นขบวนการค้ายาเสพติดข้ามชาติ ที่มีสายสัมพันธ์กับนักค้ายาฝั่งประเทศเพื่อนบ้าน รวมถึงรถยนต์ รถจักรยานยนต์ และแรงงานเถื่อนข้ามชาติ ในแต่ละพื้นที่จะมีสมาชิกซึ่งเป็นคนในพื้นที่ ทำหน้าที่ดูลาดเลา และลักลอบลำเลียง บ่อยครั้งที่ริมถนนสาย 212 ช่วงบ้านนาถ่อนท่า ต.นาถ่อน ไปถึงพื้นที่ ต.แสนพัน อ.ธาตุพนม ได้มีการตรวจยึดยาเสพติด และจับกุมผู้ต้องหา โดยที่ผ่านมาจะนำยาบ้ามาวางไว้ที่จุดนัดหมาย แถวป้ายบอกทาง หรือหลักกิโล เป็นต้น โดยการตรวจยึดครั้งล่าสุดนี้ กลุ่มขบวนการค้ายาบ้าได้อาศัยช่วงจังหวะงานประเพณีไหลเรือไฟ ระหว่างวันที่ 20 - 30 ตุลาคม 2566 โดยคาดว่ามีการขอกำลังเจ้าหน้าที่จากหลายหน่วยงาน รวมถึงด้านความมั่นคงไปรักษาความสงบภายในบริเวณงาน อาจเป็นช่องว่างในการลักลอบลำเลียงยาเสพติด และเป็นห้วงคืนเดือนมืด ประกอบกับระดับน้ำโขงลดลง จึงเป็นโอกาสที่เหมาะแก่การลักลอบขนยาเสพติด
นายจักรพงษ์ ปทุมไกยะ นายอำเภอธาตุพนม จังหวัดนครพนม กล่าวเพิ่มเติมว่า การปฏิบัติการในครั้งนี้เป็นไปตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ซึ่งมีนโยบายในการจัดระเบียบสังคม การแก้ไขปัญหายาเสพติด และการปราบปรามผู้มีอิทธิพล เพื่อสร้างสังคมให้สงบสุข บ้านเมืองมีความเป็นระเบียบเรียบร้อย ปลอดอบายมุข ปลอดยาเสพติด ประชาชนมีความมั่นคงปลอดภัยในชีวิตและทรัพย์สิน รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย ที่ได้กำชับให้กรมการปกครองดำเนินการตามนโยบายของรัฐมนตรีว่าการกระทรวงมหาดไทยในการจัดระเบียบสังคมเพื่อเสริมสร้างความผาสุกในสังคมไทย พี่น้องประชาชนสามารถดำเนินชีวิตได้อย่างเป็นปกติสุข ไม่ต้องหวาดระแวงกับภยันอันตรายที่อาจจะเกิดขึ้นจากการใช้อาวุธ การทะเลาะวิวาท และที่สำคัญคือการแพร่ระบาดของยาเสพติดให้โทษ
"ขอให้พี่น้องประชาชนในพื้นที่ ช่วยเป็นพลเมืองดี เป็นหูเป็นตาให้กับเจ้าหน้าที่บ้านเมือง สอดส่องดูเเลพื้นที่ เพื่อเป็นส่วนหนึ่งในการสร้างสังคมที่น่าอยู่ ช่วยเหลือเจ้าหน้าที่รัฐในการรักษาความสงบเรียบร้อยในพื้นที่ โดยหากพี่น้องประชาชนท่านใด พบเบาะเเสเพิ่มเติมสามารถเเจ้งข้อมูลได้ที่เจ้าหน้าที่ฝ่ายปกครองในพื้นที่ นายอำเภอ กำนัน ผู้ใหญ่บ้าน ปลัดอำเภอ หรือที่สายด่วนศูนย์ดำรงธรรม 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ โดยจะมีการป้องกันไม่ให้ได้รับภัยจากการเเจ้งเบาะเเสดังกล่าว" นายอำเภอธาตุพนม กล่าวเน้นย้ำในตอนท้าย

ที่มา : https://www.thaigov.go.th/news/contents/details/73670