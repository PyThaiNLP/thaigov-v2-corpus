รัฐบาลไทย-ข่าวทำเนียบรัฐบาล-"พัชรวาทฯ" ลงพื้นที่ ตรวจเยี่ยมและติดตามการดำเนินงานหน่วยงาน ทส. ฝั่งทะเลอันดามัน พร้อมปล่อยเต่าตนุ คืนสู่ธรรมชาติ ณ อช. สิรินาถ  จ.ภูเก็ต


วันอังคารที่ 24 ตุลาคม 2566
"พัชรวาทฯ" ลงพื้นที่ ตรวจเยี่ยมและติดตามการดำเนินงานหน่วยงาน ทส. ฝั่งทะเลอันดามัน พร้อมปล่อยเต่าตนุ คืนสู่ธรรมชาติ ณ อช. สิรินาถ  จ.ภูเก็ต
"พัชรวาทฯ" ลงพื้นที่ ตรวจเยี่ยมและติดตามการดำเนินงานหน่วยงาน ทส. ฝั่งทะเลอันดามัน พร้อมปล่อยเต่าตนุ คืนสู่ธรรมชาติ ณ อช. สิรินาถ  จ.ภูเก็ต
"พัชรวาทฯ" ลงพื้นที่ ตรวจเยี่ยมและติดตามการดำเนินงานหน่วยงาน ทส. ฝั่งทะเลอันดามัน พร้อมปล่อยเต่าตนุ คืนสู่ธรรมชาติ ณ อช. สิรินาถ  จ.ภูเก็ต
วันที่ 21 ตุลาคม 2566 เวลา 13.00 น. พล.ต.อ. พัชรวาท วงษ์สุวรรณ รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม ​พร้อมด้วยนายพิชิต สมบัติมาก รองปลัดกระทรวงฯ นายอรรถพล เจริญชันษา อธิบดีกรมทรัพยากรทางทะเลและชายฝั่ง รักษาราชการแทนอธิบดีกรมอุทยานแห่งชาติ สัตว์ป่า และพันธุ์พืช และนายปิ่นสักก์ สุรัสวดี อธิบดีกรมควบคุมมลพิษ  ลงพื้นที่ตรวจเยี่ยมอุทยานแห่งชาติทางทะเลและติดตามการดำเนินงานของหน่วยงานในสังกัดกระทรวงฯ ในเขตพื้นที่ทะเลอันดามัน โดยมีนายอำนวย พิณสุวรรณ รองผู้ราชการจังหวัดภูเก็ต และหัวหน้าส่วนราชการในพื้นที่ในสังกัดกระทรวงฯ ให้การต้อนรับและรายงานผลการดำเนินงานในพื้นที่  ณ ที่ทำการอุทยานแห่งชาติสิรินาถ อ.ถลาง จ.ภูเก็ต
โอกาสนี้ พล.ต.อ. พัชรวาท พร้อมคณะได้เยี่ยมชมนิทรรศการจากหน่วยงานในสังกัดกระทรวงฯ
ทั้งด้านอุทยานแห่งชาติ การคุ้มครองทรัพยากร การท่องเที่ยว การกู้ภัย ด้านทรัพยากรทางทะเลและชายฝั่ง การจัดการสิ่งแวดล้อม และด้านการส่งเสริมการปลูกป่า ป่าชุมชน ณ บริเวณห้องนิทรรศการสถาบันประชารัฐพิทักษ์ทะเล  อาทิ การแก้ไขปัญหาการกัดเชาะชายฝั่ง ด้วยการติดตั้งรั้วตักทราย "Sand Fence"  แนวทางการจัดทำแผนงาน/โครงการป้องกันและแก้ไขปัญหาการกัดเซาะชายฝั่ง การสำรวจชนิดและประชากรจักจั่นทะเล บริเวณหาดไม้ขาวและหาดทรายแก้ว  การติตตามสถานภาพปะการังในพื้นที่อุทยานแห่งชาติทางทะเล การศึกษาการเปลี่ยนแปลงสภาพชายหาดในพื้นที่อุทยานแห่งชาติทางทะเล  การบริหารจัดการสิ่งแวดล้อมฝั่งอันดามัน และการบริหารจัดการสิ่งแวดล้อม จังหวัดภูเก็ต  การแก้ไขปัญหาการอยู่อาศัยทำกิน ในพื้นที่ป่าสงวนแห่งชาติ เป็นต้น
นอกจากนี้ พล.ต.อ. พัชรวาท ได้ปลูกต้นจิกทะเลเพื่อเพิ่มพื้นที่สีเขียว และรับชมการสาธิตการกู้ชีพกู้ภัยในอุทยานแห่งชาติ โดยศูนย์กู้ภัยอุทยานแห่งชาติที่ 6 จ.ภูเก็ต และการสาธิตการช่วยเหลือสัตว์ทะเลหายาก โดยศูนย์วิจัยทรัพยากรทางทะเลและชายฝั่งทะเลอันดามันตอนบนและศูนย์ช่วยชีวิตสัตว์ทะเลหายากสิรีธาร จ.ภูเก็ต จากนั้น นำคณะร่วมกิจกรรมปล่อยเต่าตนุ จำนวน 11 ตัว กลับคืนสู่ธรรมชาติ ณ บริเวณจัดกิจกรรมริมชายหาดในยาง อุทยานแห่งชาติสิรินาถ  อ.ถลาง จ.ภูเก็ต อีกด้วย

ที่มา : https://www.thaigov.go.th/news/contents/details/73661