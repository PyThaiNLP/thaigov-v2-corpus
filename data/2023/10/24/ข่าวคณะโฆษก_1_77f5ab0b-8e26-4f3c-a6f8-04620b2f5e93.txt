รัฐบาลไทย-ข่าวทำเนียบรัฐบาล-ครม. รับทราบข้อเสนอแนะ มาตรการหารือแนวทางในการส่งเสริม และคุ้มครองสิทธิมนุษยชนเกี่ยวกับปัญหาภาวะทางอากาศที่ส่งผลต่อสุขภาพอนามัยและความเป็นอยู่ของประชาชนในพื้นที่ 8 จังหวัด ภาคเหนือ


วันอังคารที่ 24 ตุลาคม 2566
24/10/2566
พิมพ์
ครม. รับทราบข้อเสนอแนะ มาตรการหารือแนวทางในการส่งเสริม และคุ้มครองสิทธิมนุษยชนเกี่ยวกับปัญหาภาวะทางอากาศที่ส่งผลต่อสุขภาพอนามัยและความเป็นอยู่ของประชาชนในพื้นที่ 8 จังหวัด ภาคเหนือ
ครม.รับทราบข้อเสนอแนะมาตรการหารือแนวทางในการส่งเสริมและคุ้มครองสิทธิมนุษยชนเกี่ยวกับปัญหาภาวะทางอากาศที่ส่งผลต่อสุขภาพอนามัยและความเป็นอยู่ของประชาชนในพื้นที่ 8 จังหวัด ภาคเหนือตอนบน
วันนี้ (24 ตุลาคม 2566) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (24 ตุลาคม 2566) รับทราบข้อเสนอแนะมาตรการหารือแนวทางในการส่งเสริมและคุ้มครองสิทธิมนุษยชนเกี่ยวกับปัญหาภาวะทางอากาศที่ส่งผลต่อสุขภาพอนามัยและความเป็นอยู่ของประชาชนในพื้นที่ 8 จังหวัด ภาคเหนือตอนบน ได้แก่ เชียงใหม่ เชียงราย ลำปาง ลำพูน แม่ฮ่องสอน น่าน แพร่ และพะเยา โดยเฉพาะฝุ่น PM 2.5
คณะกรรมการสิทธิมนุษยชนแห่งชาติ หรือ กสม. เห็นว่า ปัญหามลภาวะทางอากาศมีผลกระทบต่อสิทธิมนุษยชนในวงกว้าง และยังคงมีข้อจำกัดและอุปสรรคที่ควรได้รับการแก้ไขอย่างจริงจัง ดังนี้
1.ให้ศึกษาปัจจัยที่เป็นอุปสรรคในการกระจายอำนาจการบริหารจัดการสถานการณ์ไปยัง อปท. และดำเนินการขจัดอุปสรรคต่างๆ
2. ทบทวนนโยบายห้ามเผาเด็ดขาด คำนึงถึงบริบทเชิงพื้นที่และความจำเป็นของประชาชนที่ประกอบอาชีพเกษตรกรรม
3. พิจารณาจัดทำตัวชี้วัดที่ทุกภาคส่วนเห็นพ้องเพื่อนำไปใช้เป็นเครื่องมือในการปรับปรุงแก้ไขการบริหารจัดการมลภาวะทางอากาศ
โดยให้ ทส. เป็นหน่วยงานหลักรับเรื่องนี้ไปพิจารณาร่วมกับ กค. อว. กษ. มท. สธ. สงป. สนง.ก.พ.ร. และหน่วยงานที่เกี่ยวข้องเพื่อศึกษาแนวทางและความเหมาะสมของข้อเสนอดังกล่าว โดยให้ ทม. สรุปผลพิจารณาหรือผลการดำเนินการดังกล่าวในภาพรวม แล้วส่งให้ สลค. ภายใน 30 วัน นับตั้งแต่วันที่ได้รับแจ้งคำสั่ง เพื่อนำเสนอ ครม. ต่อไป
โดยที่ประชุม ครม. ยังรับทราบผลการประชุม รมต. อาเซียนด้านสิ่งแวดล้อม ครั้งที่ 17 และการประชุมอื่นที่เกี่ยวข้อง ระหว่างวันที่ 23-24 ส.ค. 2566 ณ สปป.ลาว โดยปลัด ทส. ได้กล่าวถ้อยแถลงถึงปัญหาผลกระทบจากการเปลี่ยนแปลงสภาพภูมิอากาศ การสูญเสียความหลากหลายทางชีวภาพ และมลพิษ โดยจะร่วมต่อสู้กับความท้าทายด้านสิ่งแวดล้อม เพื่อบรรลุเจตนารมณ์ความเป็นกลางทางคาร์บอน ภายในปี ค.ศ. 2065 โดยที่ประชุมได้มีการรับรองและรับทราบ เช่น รับรองการขึ้นทะเบียนอุทยานมรดกอาเซียนของไทย จำนวน 2 แห่ง (เขตรักษาพันธุ์สัตว์ป่าภูเขียว-อุทยานแห่งชาติน้ำหนาว ที่จังหวัดเพชรบูรณ์ และอุทยานแห่งชาติภูกระดึง ในจังหวัดเลย) รับรองร่างแถลงการณ์ร่วมอาเซียนว่าด้วยการเปลี่ยนแปลงสภาพภูมิอากาศ และรับทราบผลสรุปความสำเร็จความตกลงว่าด้วยการจัดตั้งศูนย์อาเซียนว่าด้วยการเปลี่ยนแปลงสภาพภูมิอากาศ

ที่มา : https://www.thaigov.go.th/news/contents/details/73673