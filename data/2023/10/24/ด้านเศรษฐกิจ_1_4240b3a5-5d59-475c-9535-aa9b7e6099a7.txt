รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนทางหลวงชนบทสาย สป.1011 แยก ทล.3 - เทพารักษ์ อำเภอบางพลี จังหวัดสมุทรปราการ เสร็จสมบูรณ์ และเปิดให้ประชาชนใช้สัญจรแล้ว


วันอังคารที่ 24 ตุลาคม 2566
กรมทางหลวงชนบท ขยายถนนทางหลวงชนบทสาย สป.1011 แยก ทล.3 - เทพารักษ์ อำเภอบางพลี จังหวัดสมุทรปราการ เสร็จสมบูรณ์ และเปิดให้ประชาชนใช้สัญจรแล้ว
....
กรมทางหลวงชนบท กระทรวงคมนาคม ดำเนินโครงการก่อสร้างถนนทางหลวงชนบทสาย สป.1011 แยก ทล.3 - เทพารักษ์ อำเภอบางพลี จังหวัดสมุทรปราการ เสร็จสมบูรณ์ และเปิดให้ประชาชนใช้สัญจรเรียบร้อยแล้ว ทั้งนี้ เพื่อส่งเสริมเศรษฐกิจการคมนาคมขนส่งในพื้นที่อุตสาหกรรม สนับสนุนโครงการระเบียงเศรษฐกิจภาคตะวันออก (Eastern Economic Corridor: EEC) ให้มีประสิทธิภาพมากยิ่งขึ้น ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม รวมถึงช่วยให้ประชาชนที่ต้องการเดินทางไปยังสถานที่และหน่วยงานราชการสำคัญต่าง ๆ เช่น สถาบันการแพทย์จักรีนฤบดินทร์ มหาวิทยาลัยราชภัฏธนบุรี สมุทรปราการ โครงการลูกพระดาบส สมุทรปราการ ตามพระราชดำริ สถานีอุตุนิยมวิทยาสมุทรปราการ และจังหวัดใกล้เคียงสามารถเดินทางได้อย่างสะดวกรวดเร็วปลอดภัย ประหยัดเวลา ค่าใช้จ่ายในการเดินทางเป็นการยกระดับคุณภาพชีวิตให้กับประชาชนอย่างยั่งยืน
โครงการฯ ก่อสร้างเป็นผิวจราจรคอนกรีตเสริมเหล็กโดยขยายถนนจากเดิม 2 ช่องจราจร เป็น 4 ช่องจราจร จาก กม. ที่ 0+000 - 2+200 และ กม. ที่ 2+900 - 3+875 ระยะทาง 3.175 กิโลเมตร และช่วงบริเวณหน้าสถาบันการแพทย์จักรีนฤบดินทร์ ก่อสร้างเป็น 6 ช่องจราจร จาก กม. ที่ 2+200 - 2+900 ระยะทาง 0.700 กิโลเมตร รวมระยะทาง 3.875 กิโลเมตร พร้อมก่อสร้างสะพานลอยคนข้าม 2 แห่ง สะพานคอนกรีตเสริมเหล็ก    ข้ามคลอง 3 แห่ง ไฟฟ้าแสงสว่าง เครื่องหมายจราจร สิ่งอำนวยความปลอดภัย โดยโครงการฯ อยู่ในเขตพื้นที่ดินอ่อนจึงได้ปรับปรุงคุณภาพของดินด้วยการตอกเสาเข็มปูพรมเต็มพื้นที่ พร้อมแผ่นพื้นคอนกรีตเสริมเหล็กก่อนก่อสร้างโครงสร้างคันทาง เพื่อป้องกันการทรุดตัวบนพื้นที่ดินอ่อนอีกด้วย ใช้งบประมาณรวม 590 ล้านบาท

ที่มา : https://www.thaigov.go.th/news/contents/details/73672