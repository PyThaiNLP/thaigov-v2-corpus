รัฐบาลไทย-ข่าวทำเนียบรัฐบาล-นายกรัฐมนตรีมีกำหนดการเยือนเขตบริหารพิเศษฮ่องกง สาธารณรัฐประชาชนจีน บรูไนดารุสซาลาม มาเลเซีย และสาธารณรัฐสิงคโปร์อย่างเป็นทางการ


วันเสาร์ที่ 7 ตุลาคม 2566
07/10/2566
พิมพ์
นายกรัฐมนตรีมีกำหนดการเยือนเขตบริหารพิเศษฮ่องกง สาธารณรัฐประชาชนจีน บรูไนดารุสซาลาม มาเลเซีย และสาธารณรัฐสิงคโปร์อย่างเป็นทางการ
นายกรัฐมนตรีมีกำหนดการเยือนเขตบริหารพิเศษฮ่องกง สาธารณรัฐประชาชนจีน บรูไนดารุสซาลาม มาเลเซีย และสาธารณรัฐสิงคโปร์อย่างเป็นทางการ
วันนี้ 7 ตุลาคม 2566 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีกำหนดการเดินทางเยือนต่างประเทศอย่างเป็นทางการ ระหว่างวันที่ 8-12 ตุลาคม 2566 ดังนี้ เขตบริหารพิเศษฮ่องกง สาธารณรัฐประชาชนจีน บรูไนดารุสซาลาม มาเลเซีย และสาธารณรัฐสิงคโปร์ โดยจะเดินทางออกจากท่าอากาศยาน บน.6 ไปยังท่าอากาศยานนานาชาติฮ่องกงในเวลา 09.00 น. ของวันอาทิตย์ที่ 8 ตุลาคม 2566 และมีภารกิจสำคัญ ดังนี้
วันจันทร์ที่ 9 ตุลาคม 2566 นายกรัฐมนตรีมีกำหนดการพบหารือทวิภาคีกับผู้บริหารสูงสุดเขตบริหารพิเศษฮ่องกง ณ ทำเนียบผู้บริหารสูงสุดฮ่องกง และพบหารือภาคธุรกิจฮ่องกง
วันอังคารที่ 10 ตุลาคม 2566 นายกรัฐมนตรีจะออกเดินทางจากฮ่องกงไปยังบันดาร์เสรีเบกาวัน และจะเข้าร่วมพิธีต้อนรับอย่างเป็นทางการ และเข้าร่วมหารือทวิภาคีระหว่างนายกรัฐมนตรีกับสมเด็จพระราชาธิบดีแห่งบรูไนดารุสซาลาม จากนั้นจะเข้าร่วมงานเลี้ยงอาหารเย็น ซึ่งสมเด็จพระราชาธิบดีแห่งบรูไนดารุสซาลามพระราชทานเพื่อเป็นเกียรติแก่นายกรัฐมนตรี
วันพุธที่ 11 ตุลาคม 2566 ในช่วงบ่าย นายกรัฐมนตรีเข้าร่วมพิธีต้อนรับอย่างเป็นทางการ จากนั้นจะพบหารือกับนายกรัฐมนตรีมาเลเซีย แถลงข่าวร่วม และนายกรัฐมนตรีจะเข้าร่วมงานเลี้ยงอาหารเย็น ซึ่งนายกรัฐมนตรีมาเลเซียเป็นเจ้าภาพจัดขึ้นเพื่อเป็นเกียรติแก่นายกรัฐมนตรี
วันพฤหัสบดีที่ 12 ตุลาคม 2566 ในช่วงเช้า นายกรัฐมนตรีเข้าร่วมพิธีต้อนรับอย่างเป็นทางการ ณ ทำเนียบรัฐบาลสาธารณรัฐสิงคโปร์ หารือทวิภาคีกับนายกรัฐมนตรีสาธารณรัฐสิงคโปร์ แถลงข่าวร่วม และในช่วงบ่ายจะพบหารือนักธุรกิจสิงคโปร์ ก่อนจะเดินทางกลับประเทศไทยถึงท่าอากาศยาน บน.6 ในเวลา 16.55 น.

ที่มา : https://www.thaigov.go.th/news/contents/details/73084