รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ล่องใต้เมืองคอน เร่งส่งเสริมและพัฒนานำการตลาดออนไลน์ (Digital Marketing) มาเป็นช่องทางสื่อสารสู่การเพิ่มมูลค่าให้ผลิตภัณฑ์บ้านเขาทราย 


วันอาทิตย์ที่ 8 ตุลาคม 2566
08/10/2566
พิมพ์
รัฐมนตรีฯ พิมพ์ภัทรา ล่องใต้เมืองคอน เร่งส่งเสริมและพัฒนานำการตลาดออนไลน์ (Digital Marketing) มาเป็นช่องทางสื่อสารสู่การเพิ่มมูลค่าให้ผลิตภัณฑ์บ้านเขาทราย
รัฐมนตรีฯ พิมพ์ภัทรา ล่องใต้เมืองคอน เร่งส่งเสริมและพัฒนานำการตลาดออนไลน์ (Digital Marketing) มาเป็นช่องทางสื่อสารสู่การเพิ่มมูลค่าให้ผลิตภัณฑ์บ้านเขาทราย
จังหวัดนครศรีธรรมราช : วันที่ 6 ตุลาคม 2566 เวลา 14.00 น. นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วย นายภาสกร ชัยรัตน์ ผู้ตรวจราชการกระทรวงอุตสาหกรรม รักษาราชการอธิบดีกรมส่งเสริมอุตสาหกรรม และคณะ ได้ลงพื้นที่เยี่ยมชมกลุ่มส่งเสริมพัฒนาอาชีพบ้านเขาทราย ตั้งอยู่ 4/4 หมู่ที่ 7 ตำบลเปลี่ยน อำเภอสิชล จังหวัดนครศรีธรรมราช โดยมีนายคณบดี สัมพัชนี อุตสาหกรรมจังหวัดสตูล รักษาราชการอุตสาหกรรมจังหวัดนครศรีธรรมราช นายจิรวัฒน์ สมจิต นายกองค์การบริหารส่วนตำบลเปลี่ยน ให้การต้อนรับ โดยกลุ่มส่งเสริมพัฒนาอาชีพบ้านเขาทราย เริ่มก่อตั้งมาตั้งแต่ปี 2547 เริ่มแรกมีสมาชิกกลุ่ม 7 คน ปัจจุบันมีสมาชิกกลุ่ม จำนวน 28 คน โดยการนำความรู้จากภูมิปัญญาการจักสานไม้ไผ่ที่ส่งต่อรุ่นมาต่อยอดพัฒนาโดยใช้ริบบิ้นมาทำเป็นเหรียญโปรยทาน สามารถนำไปใช้ในงานพิธีต่างๆ เช่น งานอุปสมบท งานกฐิน งานผ้าป่า และงานศพ ต่อมาได้พัฒนาผลิตภัณฑ์วัสดุเหลือใช้สิ่งประดิษฐ์จากซองกาแฟ ทำเป็นผลิตภัณฑ์ต่างๆ อาทิ กระเป๋า เสื่อ เพื่อให้คนในชุมชนใช้เวลาว่างในการสร้างงาน สร้างอาชีพ และสร้างได้เพิ่มขึ้นเฉลี่ย 20,000 บาทต่อเดือน
ทั้งนี้ ทางสำนักงานอุตสาหกรรมจังหวัดนครศรีธรรมราช ได้เข้าไปให้คำแนะนำกลุ่มส่งเสริมพัฒนาอาชีพบ้านเขาทราย ในการพัฒนาผลิตภัณฑ์จากวัสดุเหลือใช้จากซองกาแฟมาพัฒนาเป็นกระเป๋าหรือที่ใส่แก้วเก็บความเย็น ออกแบบฉลากผลิตภัณฑ์ พร้อมทั้งส่งเสริมให้ผลิตภัณฑ์ดังกล่าวได้รับมาตรฐานผลิตภัณฑ์ชุมชน (มผช.) ปี 2566 อีกด้วย นอกจากนี้ยังได้แนะนำให้มีการจัดทำ content หรือข้อมูลผลิตภัณฑ์ของกลุ่มฯ สำหรับใช้ในการสื่อสารทางการตลาด หรือการตลาดออนไลน์ (Digital Marketing) ผ่าน Facebook Fan Page เขาทรายWe Du https://www.facebook.com/เขาทรายwedu  ผ่านช่องทางดิจิทัลเพื่อติดต่อกับผู้บริโภคให้สามารถเข้าถึงผลิตภัณฑ์ได้มากยิ่งขึ้น

ที่มา : https://www.thaigov.go.th/news/contents/details/73093