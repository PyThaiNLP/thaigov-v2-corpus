รัฐบาลไทย-ข่าวทำเนียบรัฐบาล-"อนุทิน" ลงพื้นที่ "กาฬสินธุ์" แก้ปัญหาน้ำท่วม เยี่ยมผู้ประสบภัย ลุยประสานทุกหน่วยงานเร่งแก้ไขสถานการณ์


วันอาทิตย์ที่ 8 ตุลาคม 2566
08/10/2566
พิมพ์
"อนุทิน" ลงพื้นที่ "กาฬสินธุ์" แก้ปัญหาน้ำท่วม เยี่ยมผู้ประสบภัย ลุยประสานทุกหน่วยงานเร่งแก้ไขสถานการณ์
"อนุทิน" ลงพื้นที่ "กาฬสินธุ์" แก้ปัญหาน้ำท่วม เยี่ยมผู้ประสบภัย ลุยประสานทุกหน่วยงานเร่งแก้ไขสถานการณ์
วันนี้ (8 ตุลาคม 2566) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และคณะผู้บริหาร ได้ลงพื้นที่ตรวจเยี่ยมสถานการณ์อุทกภัยในจังหวัดกาฬสินธุ์ ตามรายงานเป็นการลงพื้นที่บริเวณตำบลคำสร้างเที่ยง อำเภอสามชัย และ ตำบลโนนศิลา อำเภอสหัสขันธ์ จังหวัดกาฬสินธุ์ พร้อมเข้าช่วยเหลือผู้ประสบภัยอย่างเร่งด่วน
นายอนุทิน เปิดเผยว่า เข้าใจปัญหาของประชาชน และเร่งประสานทุกหน่วยงานเพื่อคลี่คลายสถานการณ์ให้เร็วที่สุด มีข้อกำชับไปยังหน่วยงานที่เกี่ยวข้องให้เข้าไปให้ความช่วยเหลือแก่ประชาชนที่กำลังประสบภัยในมิติต่าง ๆ ทั้งด้านการดำรงชีพ โดยการจัดตั้งศูนย์พักพิง ซึ่งปัจจุบันได้มีการตั้งแล้ว 20 แห่ง มีการกระจายถุงยังชีพพระราชทาน จากมูลนิธิราชประชานุเคราะห์ ชุดธารน้ำใจจากสภากาชาดไทย ถุงยังชีพเวชภัณฑ์ อาหารเสริมน้ำดื่มที่หน่วยงานต่าง ๆ ร่วมสนับสนุน
ตลอดจนมีการนำเครื่องจักรเข้าสนับสนุนเข้าช่วยเหลือในพื้นที่ที่มีความจำเป็น เช่น ติดตั้งสะพานเบลี่ย์ (Bailey Bridge) เรือท้องแบน เรือพลาสติก เรือยาง พร้อมเครื่องยนต์ รถปฏิบัติการเคลื่อนย้ายผู้ประสบภัย รถผลิตน้ำดื่มรอปฏิบัติการบรรเทาอุทกภัย พร้อมเครื่องสูบน้ำ
"ปัญหาของประชาชน ต้องเร่งแก้ไข หน้าที่ของเราคือบำบัดทุกข์ บำรุงสุข ต้องทำงาน ให้เห็นผล"
สำหรับสถานการณ์ในพื้นที่จังหวัดกาฬสินธุ์ขณะนี้ ปริมาณน้ำในเขื่อนที่เต็มความจุ ต้องมีการระบายน้ำเพื่อรักษาเสถียรภาพของตัวเขื่อน จนส่งผลให้เกิดน้ำท่วมขังบ้านเรือนประชาชนบริเวณรอบเขื่อน พื้นที่ 6 อำเภอ 3,679 ครัวเรือน และผู้ว่าราชการจังหวัดได้มีการติดตามสถานการณ์ พร้อมให้ความช่วยเหลือประชาชนตามข้อสั่งการของรัฐมนตรีว่าการกระทรวงมหาดไทยอย่างใกล้ชิด

ที่มา : https://www.thaigov.go.th/news/contents/details/73106