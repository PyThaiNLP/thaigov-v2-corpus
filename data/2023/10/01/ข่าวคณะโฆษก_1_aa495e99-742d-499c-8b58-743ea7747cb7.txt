รัฐบาลไทย-ข่าวทำเนียบรัฐบาล-โฆษกรัฐบาลเตือนประชาชน ติดตามพยากรณ์อากาศกรมอุตุนิยมวิทยา เผยนายกฯ สั่งการรองนายกรัฐมนตรี รัฐมนตรี ลงพื้นที่ดูแลประชาชนอย่างใกล้ชิด กำชับเฝ้าระวังติดตามสถานการณ์น้ำตลอด 24 ชม. 


วันอาทิตย์ที่ 1 ตุลาคม 2566
01/10/2566
พิมพ์
โฆษกรัฐบาลเตือนประชาชน ติดตามพยากรณ์อากาศกรมอุตุนิยมวิทยา เผยนายกฯ สั่งการรองนายกรัฐมนตรี รัฐมนตรี ลงพื้นที่ดูแลประชาชนอย่างใกล้ชิด กำชับเฝ้าระวังติดตามสถานการณ์น้ำตลอด 24 ชม.
โฆษกรัฐบาลเตือนประชาชน ติดตามพยากรณ์อากาศกรมอุตุนิยมวิทยา เผยนายกฯ สั่งการรองนายกรัฐมนตรี รัฐมนตรี ลงพื้นที่ดูแลประชาชนอย่างใกล้ชิด กำชับเฝ้าระวังติดตามสถานการณ์น้ำตลอด 24 ชม. แจ้งเตือนประชาชนทุกระยะ ช่วยเหลือจนกว่าสถานการณ์จะผ่านพ้น
วันนี้ (1 ต.ค. 66) นายชัย วัชรงค์ โฆษกประจำสำนักนายกรัฐมนตรี เผยกรมอุตุนิยมวิทยาประกาศเตือนประชาชนระวังอันตรายจากฝนตกหนักและฝนที่ตกสะสม โดยกรมอุตุนิยมวิทยาได้พยากรณ์อากาศ 24 ชั่วโมงข้างหน้า (1 ต.ค. 66) ร่องมรสุมพาดผ่านภาคเหนือตอนล่าง ภาคกลางตอนบน และภาคตะวันออกเฉียงเหนือ ประกอบกับมรสุมตะวันตกเฉียงใต้พัดปกคลุมทะเลอันดามัน ประเทศไทย ภาคใต้ และอ่าวไทย ลักษณะเช่นนี้ทำให้มีฝนตกหนักบางแห่งบริเวณภาคเหนือ ภาคตะวันออกเฉียงเหนือ ภาคกลางรวมทั้งกรุงเทพมหานครและปริมณฑล ขอให้ประชาชนในบริเวณดังกล่าวระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม รวมทั้งเพิ่มความระมัดระวังในการสัญจรผ่านบริเวณที่มีฝนฟ้าคะนองและหลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรงไว้ด้วย สำหรับทะเลอันดามันตอนบนและอ่าวไทยตอนบนมีคลื่นสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร ส่วนทะเลอันดามันตอนล่างและอ่าวไทยตอนล่างมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูง 1-2 เมตร ขอให้ชาวเรือเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง
โฆษกประจำสำนักนายกรัฐมนตรีกล่าวต่อไปว่า กรมอุตุนิยมวิทยายังได้พยากรณ์อากาศ 7 วันข้างหน้า (1 – 7 ต.ค. 66) ทุกภาคของประเทศไทย ยังคงมีฝนฟ้าคะนอง มีฝนเพิ่มขึ้นและมีฝนตกหนักถึงหนักมากบางแห่ง พร้อมแนะข้อควรระวังในช่วงวันที่ 3 – 6 ต.ค. 66 ขอให้ประชาชนบริเวณภาคกลางตอนล่าง ภาคตะวันออก และภาคใต้ ระวังอันตรายจากฝนตกหนักถึงหนักมากและลมกระโชกแรงบางแห่ง ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม รวมทั้งเพิ่มความระมัดระวังในการสัญจรผ่านบริเวณที่มีฝนฟ้าคะนอง และหลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรงไว้ด้วย ส่วนชาวเรือควรเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง ดังนี้ในช่วงเวลาที่ประเทศไทยมีฝนตกหนักและฝนที่ตกสะสม จึงขอให้ประชาชนติดตามการพยากรณ์อากาศของกรมอุตุนิยมวิทยาอย่างใกล้ชิดด้วย
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เฝ้าติดตามสถานการณ์น้ำอย่างต่อเนื่อง โดยนายกฯ มีความห่วงใยพี่น้องประชาชนในหลายพื้นที่ที่ประสบอุทกภัยซึ่งยังต้องการความช่วยเหลืออยู่ ได้สั่งการให้รองนายกรัฐมนตรี รัฐมนตรีลงพื้นที่ ซึ่งขณะนี้รองนายกรัฐมนตรีและรัฐมนตรี กำลังอยู่ในพื้นที่อุทกภัย เร่งติดตาม กำกับการช่วยเหลือประชาชน เพื่อให้การทำงานเป็นไปอย่างมีประสิทธิภาพ ทั้งนี้ นายกฯ ย้ำให้ทุกฝ่ายที่เกี่ยวข้องพร้อมปฏิบัติงานในพื้นที่ กำชับเฝ้าระวังติดตามสถานการณ์น้ำอย่างใกล้ชิดตลอด 24 ชั่วโมง ให้แจ้งเตือนประชาชนทุกระยะ ช่วยเหลือพี่น้องประชาชนจนกว่าสถานการณ์จะผ่านพ้น และภายหลังน้ำลด ให้เจ้าหน้าที่ทุกส่วนรีบช่วยเหลือประชาชน ฟื้นฟูบ้านเรือนที่อยู่อาศัย ให้กลับสู่สภาวะปกติให้เร็วที่สุด โดยนายกรัฐมนตรีขอบคุณและเป็นกำลังใจให้กับเจ้าหน้าที่ทุกภาคส่วน ที่ทำงานกันอย่างหนักเพื่อให้พี่น้องประชาชนผู้ประสบอุทกภัย ผ่านพ้นสถานการณ์ไปด้วยกัน” นายชัย กล่าว

ที่มา : https://www.thaigov.go.th/news/contents/details/72781