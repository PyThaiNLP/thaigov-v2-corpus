รัฐบาลไทย-ข่าวทำเนียบรัฐบาล-“เกรียง” รมช.มท. พร้อมคณะลงพื้นที่ติดตามการกู้ขบวนรถไฟตกราง พร้อมสำรวจความเสียหายพื้นที่น้ำท่วม จังหวัดแพร่ กำชับส่วนราชการในพื้นที่เร่งให้ความช่วยเหลือประชาชน 


วันอาทิตย์ที่ 1 ตุลาคม 2566
01/10/2566
พิมพ์
“เกรียง” รมช.มท. พร้อมคณะลงพื้นที่ติดตามการกู้ขบวนรถไฟตกราง พร้อมสำรวจความเสียหายพื้นที่น้ำท่วม จังหวัดแพร่ กำชับส่วนราชการในพื้นที่เร่งให้ความช่วยเหลือประชาชน
“เกรียง” รมช.มท. พร้อมคณะลงพื้นที่ติดตามการกู้ขบวนรถไฟตกราง พร้อมสำรวจความเสียหายพื้นที่น้ำท่วม จังหวัดแพร่ กำชับส่วนราชการในพื้นที่เร่งให้ความช่วยเหลือประชาชน
วันนี้ (1 ตุลาคม 2566) นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วยนายสมคิด เชื้อคง รองเลขาธิการนายกรัฐมนตรีฝ่ายการเมืองและคณะ เดินทางลงพื้นที่ติดตามการกู้ขบวนรถไฟจากเหตุรถไฟด่วนพิเศษขบวนที่ 13 กรุงเทพอภิวัฒน์-เชียงใหม่ ตกราง เนื่องจากเกิดน้ำท่วมราง เกิดน้ำป่าทะลัก และดินสไลด์ระหว่างสถานีแก่งหลวงถึงสถานีบ้านปิน อำเภอลอง จังหวัดแพร่ ซึ่งจากการสอบถามเบื้องต้น เจ้าหน้าที่และหน่วยงานได้เร่งกู้ขบวนรถได้แล้ว 1 ขบวน และคาดว่าภายในเย็นวันนี้จะสามารถเก็บกู้ขบวนรถได้ทั้งหมด สามารถเปิดบริการให้รถไฟวิ่งได้ตามปกติ
นายเกรียง กล่าวว่า วานนี้ (30 กันยายน) ตนเองพร้อมคณะได้ลงพื้นที่ติดตามสถานการณ์อุทกภัย ณ อ่างเก็บน้ำห้วยแม่แย้ อันเนื่องมาจากพระราชดำริ หมู่ที่ 9 บ้านแม่ยุ้น ตำบลปงป่าหวาย อำเภอเด่นชัย จังหวัดแพร่ ตามข้อสั่งการของนายเศรษฐา ทวีสิน นายกรัฐมนตรี ที่มีความเป็นห่วงประชาชนในพื้นที่น้ำท่วม ซึ่งอ่างเก็บน้ำห้วยแม่แย้ ได้รับผลกระทบจากปริมาณฝนที่ตกหนัก ทำให้น้ำล้นสันอ่าง สูงประมาณ 1 เมตร สันอ่างที่เป็นทำนบดินถูกน้ำป่ากัดเซาะ ได้รับความเสียหาย น้ำล้นไหลลงลำห้วยแม่ยุ้น ทำให้ประชาชน ม.9 ต.ปงป่าหวาย ได้รับผลกระทบหลายครัวเรือน รวมถึงพื้นที่ ทางการเกษตรและสิ่งสาธารณประโยชน์ได้รับความเสียหาย
ทั้งนี้ จากการลงพื้นที่สำรวจความเสียหาย ได้กำชับให้เจ้าหน้าที่ที่เกี่ยวข้องในพื้นที่ เร่งดำเนินการให้ความช่วยเหลือพี่น้องประชาชนอย่างเร่งด่วน โดยโครงการชลประทานจังหวัดแพร่ ร่วมกับองค์การบริหารส่วนจังหวัดแพร่ ได้สนับสนุนเครื่องจักรกลในการซ่อมแซมทำนบดินบริเวณสันอ่างที่ได้รับความเสียหายแล้ว ซึ่งได้เน้นย้ำว่าหลังจากฝนหยุดตกแล้ว ให้ดำเนินการบดอัดทำนบดินบริเวณสันอ่างเพิ่มเติม เพื่อเพิ่มความแข็งแรงมากยิ่งขึ้น
“สถานการณ์น้ำท่วมได้ขยายเพิ่มมากขึ้นเรื่อย ๆ ประกอบกับมีปริมาณน้ำฝนตกลงมาอย่างต่อเนื่อง นายกรัฐมนตรีเน้นย้ำเรื่องการประชาสัมพันธ์แจ้งเตือนให้พี่น้องประชาชนได้รับทราบทันต่อสถานการณ์ พร้อมกับกำชับให้เตรียมแผนเผชิญเหตุในพื้นที่น้ำท่วมซ้ำซาก นำประสบการณ์ที่ผ่านมา เตรียมพร้อมรับมือสถานการณ์ได้อย่างทันท่วงที” นายเกรียง ย้ำ

ที่มา : https://www.thaigov.go.th/news/contents/details/72780