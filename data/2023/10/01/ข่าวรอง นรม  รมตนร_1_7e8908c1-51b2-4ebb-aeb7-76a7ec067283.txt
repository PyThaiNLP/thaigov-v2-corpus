รัฐบาลไทย-ข่าวทำเนียบรัฐบาล-“สมศักดิ์” ต่อสายตรง หา “ผู้ว่าฯแพร่” รับฟังสถานการณ์น้ำ พร้อมกำชับ จังหวัดสุโขทัย เตรียมความพร้อม จับตามวลน้ำคืนนี้


วันเสาร์ที่ 30 กันยายน 2566
30/09/2566
พิมพ์
“สมศักดิ์” ต่อสายตรง หา “ผู้ว่าฯแพร่” รับฟังสถานการณ์น้ำ พร้อมกำชับ จังหวัดสุโขทัย เตรียมความพร้อม จับตามวลน้ำคืนนี้
“สมศักดิ์” ต่อสายตรง หา “ผู้ว่าฯแพร่” รับฟังสถานการณ์น้ำ พร้อมกำชับ จังหวัดสุโขทัย เตรียมความพร้อม จับตามวลน้ำคืนนี้
วันที่ 30 กันยายน 2566 นายสมศักดิ์ เทพสุทิน รองนายกรัฐมนตรี เปิดเผยภายหลังนายเศรษฐา ทวีสิน นายกรัฐมนตรี มอบหมายให้ลงพื้นที่จังหวัดแพร่ จังหวัดสุโขทัย และจังหวัดพิษณุโลก เพื่อติดตามสถานการณ์น้ำท่วมว่า ตั้งแต่ช่วงเช้าที่ผ่านมา ตนได้โทรศัพท์ไปติดตามสถานการณ์น้ำท่วมกับ นายชุติเดช มีจันทร์ ผู้ว่าราชการจังหวัดแพร่ โดยได้รับฟังสรุปสถานการณ์แล้ว นอกจากนี้ ตลอดทั้งวัน ตนยังได้ประสานไปยังหน่วยงานที่เกี่ยวข้อง ทั้ง กระทรวงคมนาคม กรมชลประทาน สำนักงานทรัพยากรน้ำแห่งชาติ หรือ สทนช. ให้เร่งลงพื้นที่เก็บข้อมูล เพื่อจะได้มาสรุปแนวทางการทำงานร่วมกัน ในวันพรุ่งนี้ (1 ตุลาคม) ที่ตนจะลงพื้นที่ตั้งแต่ช่วงเช้า โดยจะช่วยกันวิเคราะห์ข้อมูล เพื่อหาแนวทางแก้ไขทั้งระยะสั้น และระยะยาว รวมถึงการวางกรอบงบประมาณในการแก้ปัญหาน้ำท่วมเพื่อช่วยเหลือพี่น้องประชาชนได้อย่างเร่งด่วน
นายสมศักดิ์  กล่าวอีกว่า ตนยังได้กำชับไปยัง นายสุชาติ ทีคะสุข ผู้ว่าราชการจังหวัดสุโขทัย และนายมนู พุกประเสริฐ นายกองค์การบริหารส่วนจังหวัดสุโขทัย เพื่อให้ติดตามสถานการณ์น้ำที่จะไหลจากจังหวัดแพร่ ผ่านแม่น้ำยม มายังจังหวัดสุโขทัย ซึ่งคืนนี้ ต้องยอมรับว่า มีความเสี่ยงที่น้ำจะท่วม เพราะเวลานี้ระดับน้ำค่อนข้างสูง จึงขอให้ทุกภาคส่วนในจังหวัดเตรียมรับมือให้พร้อม
“ผมจะเฝ้าติดตามสถานการณ์น้ำอย่างใกล้ชิด และจะให้หน่วยงานที่เกี่ยวข้องรายงานสถานการณ์ ตลอด 24 ชั่วโมง เพราะผมทราบดีถึงความเดือดร้อนของพี่น้องประชาชน ซึ่งหากมีสถานการณ์เร่งด่วน ผมจะรีบสั่งการทันที เพื่อให้พี่น้องประชาชน ได้รับผลกระทบน้อยที่สุด” รองนายกรัฐมนตรี กล่าว

ที่มา : https://www.thaigov.go.th/news/contents/details/72779