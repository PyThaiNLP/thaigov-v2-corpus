รัฐบาลไทย-ข่าวทำเนียบรัฐบาล-กรมการจัดหางาน เตือน! ครอบครัวแรงงาน อย่าหลงเชื่อมิจฉาชีพ ฉวยโอกาสจากเหตุความไม่สงบในอิสราเอล


วันพฤหัสบดีที่ 19 ตุลาคม 2566
19/10/2566
พิมพ์
กรมการจัดหางาน เตือน! ครอบครัวแรงงาน อย่าหลงเชื่อมิจฉาชีพ ฉวยโอกาสจากเหตุความไม่สงบในอิสราเอล
กรมการจัดหางาน ห่วงครอบครัวแรงงานประสบภัยสงครามอิสราเอล หวั่นหลงเชื่อมิจฉาชีพอ้างช่วยติดตามเงินค้างจ่าย แนะสอบถามข้อมูลกับกรมการจัดหางาน เท่านั้น
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า ขณะนี้มีมิจฉาชีพแอบอ้างว่าจะช่วยเหลือติดตามเงินค้างจ่ายในประเทศอิสราเอลได้ โดยมีพฤติการณ์ติดต่อทาง Line อ้างเป็นผู้ให้บริการด้านบัญชีธนาคารประเทศอิสราเอล เพื่อตามเงินค้างจ่ายและมอบสิทธิประโยชน์ให้ครอบครัวแรงงานที่ได้รับผลกระทบจากภัยสงครามประเทศอิสราเอล ซึ่งกรมการจัดหางานขอยืนยันว่าไม่เป็นความจริง และอาจถูกหลอกขอข้อมูลส่วนตัวก่อนนำไปใช้ในทางมิชอบ อาจถึงขั้นสูญเงินในบัญชี กรมการจัดหางาน จึงขอเตือนญาติและครอบครัวแรงงานไทยที่ได้รับผลกระทบจากภัยสงครามในประเทศอิสราเอล เพื่อป้องกันการถูกหลอก หากต้องการสอบถามสิทธิประโยชน์กองทุนเพื่อช่วยเหลือคนหางานไปทำงานในต่างประเทศ สิทธิประโยชน์ตามกฎหมายของประเทศอิสราเอล และติดตามเงินค้างจ่าย ขอให้ติดต่อกับกรมการจัดหางาน กระทรวงแรงงานโดยตรง หรือหากพบพฤติการณ์ดังกล่าว ให้ติดต่อสอบถามกับกรมการจัดหางานโดยตรงที่สายด่วน 1694
นายสมชาย ให้ข้อมูลเพิ่มเติมว่า กรณีแรงงานไทยที่อพยพกลับจากอิสราเอลยังไม่ได้รับเงินที่ค้างจ่าย อัครราชทูตที่ปรึกษา(ฝ่ายแรงงาน) ประจำประเทศอิสราเอล ได้ประสานสำนักงานประชากรและตรวจคนเข้าเมืองของอิสราเอล (Population and Immigration Agency: PIBA)  ดำเนินการประสานนายจ้างเพื่อจ่ายค่าจ้างส่วนที่ยังค้างจ่ายให้กับแรงงานและครอบครัว เบื้องต้นแรงงานไทยที่เป็นสมาชิกกองทุนฯ และอยู่ในความคุ้มครอง มั่นใจได้เลยว่ามีสิทธิ์รับสิทธิประโยชน์จากกองทุนฯ กรณีประสบปัญหาต้องเดินทางกลับประเทศไทยเนื่องจากภัยสงคราม รายละ 15,000 บาท อย่างแน่นอน
ทั้งนี้  หากต้องการขอรับสิทธิประโยชน์จากกองทุนเพื่อช่วยเหลือคนหางานไปทำงานในต่างประเทศ สามารถติดต่อได้ที่กองบริหารแรงงานไทยไปต่างประเทศ กรมการจัดหางาน หรือที่สำนักงานจังหวัดทุกจังหวัด กรณีประสานรับเงินค่าจ้างค้างจ่าย สิทธิประโยชน์ตามความคุ้มครองของประเทศอิสราเอล และสิทธิประโยชน์อื่นๆ ติดต่อที่สำนักงานแรงงานจังหวัดทุกจังหวัด หรือสำนักประสานความร่วมมือระหว่างประเทศ สำนักงานปลัดกระทรวงแรงงาน ชั้น 12 หรือสอบถามเพิ่มเติมได้ที่ สายด่วน 1694 กรมการจัดหางาน

ที่มา : https://www.thaigov.go.th/news/contents/details/73556