รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สะเทือนใจกับข่าวโศกนาฏกรรมที่โรงพยาบาล อัล-อะห์ลี อัล-อาระบี แบปทิสต์


วันพุธที่ 18 ตุลาคม 2566
18/10/2566
พิมพ์
โฆษกรัฐบาลเผย นายกฯ สะเทือนใจกับข่าวโศกนาฏกรรมที่โรงพยาบาล อัล-อะห์ลี อัล-อาระบี แบปทิสต์
โฆษกรัฐบาลเผย นายกฯ สะเทือนใจกับข่าวโศกนาฏกรรมที่โรงพยาบาล อัล-อะห์ลี อัล-อาระบี แบปทิสต์
นายสัตวแพทย์ชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้รับทราบการโจมตีโรงพยาบาลอัล-อะห์ลี อัล-อาระบี แบปทิสต์ (al-Ahli al-Arabi Baptist Hospital) ณ ฉนวนกาซา เมื่อคืนที่ผ่านมา (17 ตุลาคม 2566) ซึ่งมีผู้เสียชีวิตหลายร้อยราย และมีผู้บาดเจ็บจำนวนมาก พร้อมกล่าวแสดงความเสียใจอย่างสุดซึ้ง ในนามรัฐบาลและประชาชนชาวไทยกับความสูญเสียต่อครอบครัวของเหยื่อ และขอให้ผู้บาดเจ็บฟื้นตัวโดยเร็ว
โดยนายกรัฐมนตรีเผยแพร่ข้อความผ่าน X (ทวิตเตอร์) ว่ารู้สึกสะเทือนใจและเสียใจอย่างยิ่งที่ได้ทราบข่าวโศกนาฏกรรมที่โรงพยาบาล อัล อาห์ลี อาหรับ ทางตอนเหนือของฉนวนกาซาเมื่อคืนนี้ นายกรัฐมนตรีแสดงความเสียใจอย่างสุดซึ้งไปยังครอบครัวผู้สูญเสียจากเหตุการณ์นี้ พลเรือนผู้บริสุทธิ์ในความขัดแย้งต้องได้รับความคุ้มครอง ภายใต้กฎหมายมนุษยธรรมระหว่างประเทศครับ ทั้งนี้ โฆษกฯ ระบุว่าการโจมตีโรงพยาบาลอัล-อะห์ลี อัล-อาระบี แบปทิสต์ (al-Ahli al-Arabi Baptist Hospital) ถือเป็นการผิดกฎหมายมนุษยธรรมระหว่างประเทศอย่างรุนแรง เนื่องจากเป็นการโจมตีโรงพยาบาล ซึ่งตามหลักสงครามจะไม่โจมตีโรงพยาบาล โรงเรียน และไม่มีพลเรือนเป็นเป้า
โดยกระทรวงต่างประเทศได้ออกแถลงการณ์มีเนื้อความดังนี้ ประเทศไทยรู้สึกสะเทือนใจและเสียใจอย่างสุดซึ้งต่อเหตุการณ์การโจมตีโรงพยาบาล Al Ahli Arab ทางตอนเหนือของฉนวนกาซา ซึ่งส่งผลให้มีพลเรือนผู้บริสุทธิ์บาดเจ็บและเสียชีวิตจำนวนมาก และขอไว้อาลัยแก่ผู้เคราะห์ร้ายและแสดงความเสียใจกับครอบครัวผู้สูญเสีย ประเทศไทยขอวิงวอนให้ทุกฝ่ายที่เกี่ยวข้องดำเนินความพยายามเพื่อยุติวัฏจักรความรุนแรงและความโหดร้ายทั้งปวงโดยทันที ยิ่งไปกว่านั้น ประเทศไทยเรียกร้องให้มีการเคารพและปกป้องพลเรือน โรงพยาบาล และบุคลากรทางการแพทย์ภายใต้กฎหมายมนุษยธรรมระหว่างประเทศ
สำหรับประเทศไทย ขณะนี้พบผู้เสียชีวิตเพิ่มขึ้น 1 ราย รวมเป็น 30 ราย ซึ่งสูงที่สุดในบรรดาต่างประเทศ บาดเจ็บ 16 ราย (ไม่เปลี่ยนแปลง) ถูกจับเป็นตัวประกัน 17 ราย (ไม่เปลี่ยนแปลง) และคนไทยที่เดินทางกลับประเทศไทยแล้วจาก 7 เที่ยวบิน จำนวน 926 คน และมีอีกจำนวนหนึ่งที่เดินทางกลับมาเอง (ณ วันที่ 18 ตุลาคม 2566 เวลา 15.00 น.)
โดยเที่ยวบินล่าสุดที่เดินทางมาถึงประเทศไทยเมื่อวันที่ 17 ตุลาคม 2566 ด้วยสายการบินอิสราเอล จำนวน 162 คน และสายการบินไทยเดินทางถึงช่วงเช้าวันที่ 18 ตุลาคม 2566 จำนวน 266 คน ซึ่งจำนวนที่ลงทะเบียนกับจำนวนที่เดินทางมาจริงอาจมีความแตกต่างไปบ้าง เนื่องจากลงทะเบียนแล้วเปลี่ยนใจไม่เดินทาง หรือลงทะเบียนไว้แต่ในวันเดินทางไม่สามารถเดินทางออกจากพื้นที่ได้ ซึ่งสถานทูตฯ จะได้ติดตามอย่างใกล้ชิดต่อไป
“ทุกประเทศมีความคิดไปในทิศทางเดียวกันว่าต้องการเห็นสถานการณ์ความไม่สงบในตะวันออกกลางคลี่คลายโดยเร็ว โดยยุติการใช้ความรุนแรง เพื่อลดความสูญเสียในชีวิตและทรัพย์สินของผู้บริสุทธิ์ทุกคน” นายสัตวแพทย์ชัย กล่าว

ที่มา : https://www.thaigov.go.th/news/contents/details/73515