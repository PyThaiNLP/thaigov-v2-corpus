รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ หารือผู้บริหาร GDS ย้ำโครงสร้างพื้นฐานด้านความเชื่อมโยงของไทยที่แข็งแกร่ง พร้อมรองรับการขยายการลงทุน และหารือเพิ่มโอกาสความร่วมมือขยายการลงทุนร่วมกับ Tencent


วันพฤหัสบดีที่ 19 ตุลาคม 2566
19/10/2566
พิมพ์
โฆษกรัฐบาล เผย นายกฯ หารือผู้บริหาร GDS ย้ำโครงสร้างพื้นฐานด้านความเชื่อมโยงของไทยที่แข็งแกร่ง พร้อมรองรับการขยายการลงทุน และหารือเพิ่มโอกาสความร่วมมือขยายการลงทุนร่วมกับ Tencent
โฆษกรัฐบาล เผย นายกฯ หารือผู้บริหาร GDS ย้ำโครงสร้างพื้นฐานด้านความเชื่อมโยงของไทยที่แข็งแกร่ง พร้อมรองรับการขยายการลงทุน และหารือเพิ่มโอกาสความร่วมมือขยายการลงทุนร่วมกับ Tencent
วันนี้ (19 ตุลาคม 2566) เวลา 13.50 น. (ตามเวลาท้องถิ่นกรุงปักกิ่งซึ่งเร็วกว่าประเทศไทย 1 ชม.) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า Ms. Jamie Khoo, Chief Operating Officer, GDS เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดย GDS Holdings Limited เป็นบริษัทที่ให้บริการฐานข้อมูลที่มีคุณภาพสูง (High Performance Data Centers) เพื่อช่วยสนับสนุนการบริหารจัดการข้อมูลอย่างมีประสิทธิภาพและเป็นระบบ บนเครือข่ายเทคโนโลยีสารสนเทศ บริษัทมีเป้าหมายใช้พลังงานสะอาดในการประกอบกิจการทั้งสิ้นในปี 2573 สำหรับกิจการ Data Center ในจีน
บริษัท GDS กำลังพิจารณาการลงทุนในไทย เนื่องจากเศรษฐกิจดิจิทัลมีการเติบโตอย่างรวดเร็ว และตอบสนองความต้องการของลูกค้า โดยปัจจัยสำคัญต่อการตัดสินใจการลงทุน ได้แก่ มีไฟฟ้าที่เพียงพอในราคาที่แข่งขันได้ พลังงานสะอาดที่จะใช้ และระบบ security and connectivity โดยนายกรัฐมนตรี ได้ให้ BOI ดูแลเรื่องการลงทุนของบริษัทให้ราบรื่น และเกิดประโยชน์ต่อเศรษฐกิจ อีกทั้งหลายบริษัทสำคัญได้เริ่มเข้าไปลงทุนในไทยแล้ว ด้วยปัจจัยด้านศักยภาพของรัฐบาล และนโยบายสนับสนุนการลงทุนจากรัฐบาล จึงต้องการให้บริษัทฯ มั่นใจการลงทุนในไทย
ต่อจากนั้นเวลา 14.10 น. (ตามเวลาท้องถิ่นกรุงปักกิ่งซึ่งเร็วกว่าประเทศไทย 1 ชม.) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า Mr. Dowson Tong, Senior Executive Vice-President CEO, Tencent เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดย Tencent เป็นบริษัทผู้ให้บริการอินเทอร์เน็ตรายใหญ่ของประเทศจีน ให้บริการแพลตฟอร์มโซเชียลและบริการเนื้อหาดิจิทัลภายใต้กลยุทธ์ “การเชื่อมต่อ” ผ่าน Internet Platform ชั้นนำของ Tencent ในจีน ได้แก่ QQ (QQ Instant Messenger), Weixin หรือ WeChat, QQ.com, QQ Games และ Qzone เป็นต้น ซึ่งในโอกาสนี้ ทั้งสองฝ่ายได้พูดคุยหารือเพื่อส่งเสริมความร่วมมือระหว่างกัน

ที่มา : https://www.thaigov.go.th/news/contents/details/73538