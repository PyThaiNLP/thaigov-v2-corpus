รัฐบาลไทย-ข่าวทำเนียบรัฐบาล-กรมควบคุมโรค เตรียม  Kick off   ฉีดวัคซีน HPV  1  ล้านโดส พ.ย. นี้ พร้อมเดินหน้า  “Safety Phuket Island Sandbox”  สร้างความมั่นใจให้นักท่องเที่ยว


วันพฤหัสบดีที่ 19 ตุลาคม 2566
กรมควบคุมโรค เตรียม  Kick off   ฉีดวัคซีน HPV  1  ล้านโดส พ.ย. นี้ พร้อมเดินหน้า  “Safety Phuket Island Sandbox”  สร้างความมั่นใจให้นักท่องเที่ยว
รัฐมนตรีสาธารณสุข ตรวจเยี่ยมการดำเนินภารกิจของกรมควบคุมโรค เผยความพร้อมการขับเคลื่อนนโยบาย ยกระดับ 30 บาท พลัส ใน 2 เรื่องเด่น เห็นผลใน 100 วันแรก “ฉีดวัคซีน HPV 1 ล้านโดส” ในเดือนพฤศจิกายนนี้ และ “Safety Phuket Island Sandbox”
รัฐมนตรีสาธารณสุข ตรวจเยี่ยมการดำเนินภารกิจของกรมควบคุมโรค เผยความพร้อมการขับเคลื่อนนโยบาย ยกระดับ 30 บาท พลัส ใน 2 เรื่องเด่น เห็นผลใน 100 วันแรก “ฉีดวัคซีน HPV 1 ล้านโดส” ในเดือนพฤศจิกายนนี้ และ “Safety Phuket Island Sandbox” สร้างความมั่นใจด้านความปลอดภัย ปลอดโรค ให้กับนักท่องเที่ยว ด้วยมาตรการเข้มและการผลักดันให้เกิดศูนย์สุขภาพนักท่องเที่ยว
วันนี้ (19 ตุลาคม 2566) ที่กรมควบคุมโรค กระทรวงสาธารณสุข จ.นนทบุรี นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นายสันติ พร้อมพัฒน์ รัฐมนตรีช่วยว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข และคณะผู้บริหาร ตรวจเยี่ยมการดำเนินภารกิจของกรมควบคุมโรค และเยี่ยมชมรถเก็บตัวอย่างชีวนิรภัยพระราชทาน ซึ่งออกให้บริการช่วงสถานการณ์โรคโควิด 19  พร้อมมอบนโยบายให้กับผู้บริหารและบุคลากร โดยมี นายแพทย์ธงชัย กีรติหัตถยากร รักษาราชการแทนอธิบดีกรมควบคุมโรค และคณะผู้บริหาร  ให้การต้อนรับ
นายแพทย์ชลน่าน กล่าวว่า กรมควบคุมโรคมีระบบป้องกันและควบคุมโรคที่มีศักยภาพในการรับมือทั้งโรคติดต่อและโรคไม่ติดต่อ รวมทั้งโรคจากภัยธรรมชาติ มีการนำดิจิทัล เทคโนโลยีสารสนเทศ มาใช้ในการบริหารจัดการ เพิ่มประสิทธิภาพระบบการเฝ้าระวัง ป้องกันควบคุมโรคและภัยสุขภาพ จนเป็นที่ยอมรับในระดับสากลซึ่งเชื่อมั่นได้ว่าสามารถขับเคลื่อนนโยบายของกระทรวงสาธารณสุขในการยกระดับ 30 บาท ที่มีการกำหนด Quick Win ให้เห็นผลได้ใน 100 วันแรก โดยเฉพาะ มะเร็งครบวงจร ครอบคลุมมะเร็งสำคัญ 3 ชนิด ได้แก่ 1.มะเร็งปากมดลูก โดยเตรียมพร้อมฉีดวัคซีน HPV ให้นักเรียน/นักศึกษาหญิงทั่วประเทศ (อายุ 11 - 20 ปี) ในวันที่ 8 พฤศจิกายน 2566 นี้ และจะกระจายวัคซีนสู่พื้นที่ทั่วประเทศ รวม 1.43 ล้านโดส เสร็จสิ้นภายในเดือนมกราคม 2567 ซึ่งมะเร็งปากมดลูกพบในหญิงไทยเป็นอันดับ 2 รองจากมะเร็งเต้านม การฉีดวัคซีนสามารถป้องกันการติดเชื้อได้มากถึง 90% จะช่วยลดความเสี่ยงการเกิดมะเร็งปากมดลูกใน 10-20 ปีข้างหน้าได้ 2.มะเร็งท่อน้ำดี โดยการคัดกรองกลุ่มเสี่ยงด้วยวิธี Urine Rapid Test และคัดกรองมะเร็งตับและท่อน้ำดี ด้วยอัลตราซาวด์ และ 3.มะเร็งตับ โดยการคัดกรองไวรัสตับอักเสบบี และซี พร้อมให้การรักษาผู้ที่ผลการคัดกรองเป็นบวก
นายแพทย์ชลน่าน กล่าวต่อว่า สำหรับ Quick Win ด้านความปลอดภัยนักท่องเที่ยว คือ “Safety Phuket Island Sandbox” ได้เตรียมประกาศเป้าหมายจังหวัดภูเก็ตปลอดโรคพิษสุนัขบ้า, ฉีดวัคซีนไข้หวัดใหญ่ให้กับผู้ให้บริการนักท่องเที่ยว, คัดกรองผู้เดินทางระหว่างประเทศ, มีระบบ Digital Surveillance และผลักดันให้มีศูนย์สุขภาพนักท่องเที่ยว รวมทั้งบูรณาการหน่วยงานต่างๆ ร่วมขับเคลื่อนระบบส่งต่อทางอากาศ อาสาฉุกเฉินทางทะเล/อาสาฉุกเฉินชุมชน และถนนอาหารปลอดภัย นอกจากนี้ ยังเตรียมขยายผลในจังหวัดนำร่องของทุกเขตสุขภาพ ได้แก่ น่าน, สุโขทัย, กำแพงเพชร, พระนครศรีอยุธยา, เพชรบุรี, ระยอง, กาฬสินธุ์, อุดรธานี, นครราชสีมา, อุบลราชธานี, ตรัง และกรุงเทพมหานคร ให้ดำเนินตาม 4 มาตรการสำคัญ ประกอบด้วย การคัดกรองผู้เดินทางระหว่างประเทศ ระบบ Digital Surveillance ระบบส่งต่อทางอากาศ และถนนอาหารปลอดภัย ซึ่งจะสร้างความมั่นใจด้านความปลอดภัย ปลอดโรค ให้กับนักท่องเที่ยว เพื่อช่วยขับเคลื่อนเศรษฐกิจของประเทศ
“สิ่งสำคัญที่ได้ย้ำให้กรมควบคุมโรคเร่งรัดการดำเนินงานตามเป้าหมายการพัฒนาที่ยั่งยืน หรือ SDGs ที่สำคัญใน 2 เรื่อง คือ การควบคุมวัณโรคให้น้อยกว่า 10 ต่อประชากรแสนคน และการลดอัตราการตายจากการจราจรลง 50% จากปี 2554 ซึ่งจากการตรวจเยี่ยมวันนี้ เชื่อมั่นว่า ด้วยศักยภาพของกรมควบคุมโรคที่มีอยู่จะสามารถดำเนินการทั้ง 2 เรื่องได้สำเร็จอย่างแน่นอน” นายแพทย์ชลน่าน กล่าว
****************************************** 19 ตุลาคม 2566

ที่มา : https://www.thaigov.go.th/news/contents/details/73550