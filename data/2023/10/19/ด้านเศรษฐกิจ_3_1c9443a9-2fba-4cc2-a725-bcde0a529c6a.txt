รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ นำทีมไทยบุกอเมริกา หารือเทคโนโลยีด้านการเกษตร


วันพฤหัสบดีที่ 19 ตุลาคม 2566
รองปลัดเศรษฐเกียรติฯ นำทีมไทยบุกอเมริกา หารือเทคโนโลยีด้านการเกษตร
รองปลัดเศรษฐเกียรติฯ นำทีมไทยบุกอเมริกา หารือเทคโนโลยีด้านการเกษตร
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นำคณะผู้แทนไทย ได้แก่ นายสุรกิตติ ศรีกุล ผู้ทรงคุณวุฒิด้านการผลิตพืช กรมวิชาการเกษตร นายภาณุวัฒน์ เนียมเปรม รองกรรมการผู้จัดการอาวุโส (สายธุรกิจไก่เนื้อ) บริษัท เจริญโภคภัณฑ์อาหาร จำกัด (มหาชน) และเจ้าหน้าที่ที่เกี่ยวข้อง เข้าร่วมการศึกษาดูงานภาคอุตสาหกรรมเกษตรและอาหาร ณ สหรัฐอเมริกา ระหว่างวันที่ 14 - 22 ตุลาคม 2566 โดยมีหน่วยงาน National Association of State Departments of Agriculture (NASDA) แห่งสหรัฐอเมริกาเป็นผู้รับผิดชอบการศึกษาดูงานดังกล่าว
สำหรับการศึกษาดูงานครั้งนี้ มีวัตถุประสงค์เพื่อแลกเปลี่ยนข้อมูลและประสบการณ์ด้านการใช้เทคโนโลยีที่ทันสมัยในการทำอุตสาหกรรมเกษตร ซึ่งประกอบด้วยการศึกษาดูงานในหน่วยงานที่เกี่ยวข้องกับอุตสาหกรรมเกษตรของสหรัฐอเมริกา เช่น บริษัท McGehee Producers Gin (บริษัทด้านการบริหารจัดการอุตสาหกรรมการผลิตฝ้ายและจัดจำหน่ายเส้นใยฝ้าย) สำนักงาน Little Rock Port Authority (ท่าเรือ (ทางแม่น้ำ) ขนาดใหญ่ในเมือง Little Rock) ศูนย์วิจัยและส่งเสริมข้าวของมหาวิทยาลัยอาร์คันซอ ฟาร์ม Isbell โรงสีข้าวของบริษัท Origami Sake และบริษัท Bruce Oakley (บริษัทด้านการขนส่ง การกระจาย และการค้าสินค้า) เป็นต้น
ทั้งนี้ รองปลัดกระทรวงเกษตรและสหกรณ์ได้ร่วมหารือแลกเปลี่ยนข้อคิดเห็นกับเจ้าหน้าที่ NASDA เกี่ยวกับเทคโนโลยีสมัยใหม่ในการพัฒนาภาคอุตสาหกรรมเกษตร รวมทั้งการแก้ไขปัญหาเรื่องสิ่งแวดล้อม เพื่อการเกษตรกรรมอย่างยั่งยืนด้วย

ที่มา : https://www.thaigov.go.th/news/contents/details/73518