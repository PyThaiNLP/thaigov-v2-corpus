รัฐบาลไทย-ข่าวทำเนียบรัฐบาล-บขส. จัดพื้นที่ในสถานีขนส่งหมอชิต 2 รองรับแรงงานชาวไทยที่เดินทางกลับจากอิสราเอล พร้อมจัดรถโดยสารรับ-ส่ง จากสนามบินกลับภูมิลำเนา โดยไม่คิดค่าใช้จ่าย


วันพฤหัสบดีที่ 19 ตุลาคม 2566
บขส. จัดพื้นที่ในสถานีขนส่งหมอชิต 2 รองรับแรงงานชาวไทยที่เดินทางกลับจากอิสราเอล พร้อมจัดรถโดยสารรับ-ส่ง จากสนามบินกลับภูมิลำเนา โดยไม่คิดค่าใช้จ่าย
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคตมนาคม เปิดเผยว่า บขส.พร้อมช่วยเหลือและอำนวยความสะดวกแรงงานไทยที่เดินทางกลับจากประเทศอิสราเอล จากสถานการณ์ความไม่สงบในภูมิภาคตะวันออกกลาง ตามข้อสั่งการของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ที่ได้มอบหมายให้ บขส. ร่วมสนับสนุนภารกิจดังกล่าว
โดยวันนี้ (19 ต.ค. 66)  บขส. ได้จัดรถโดยสาร รับ-ส่ง แรงงานไทย จากท่าอากาศยานสุวรรณภูมิ จำนวน 2 เที่ยวบิน มายังสถานีขนส่งผู้โดยสารกรุงเทพ (จตุจักร) หรือหมอชิต 2 รวมจำนวน 312 คน และได้จัดพื้นที่ บริเวณชั้น 1 (ด้านทิศเหนือ) ของสถานีขนส่งหมอชิต 2 สำหรับให้แรงงานไทยได้พักคอยระหว่างรอขึ้นรถโดยสาร เพื่อเดินทางกลับภูมิลำเนา
กรรมการผู้จัดการใหญ่ บขส. กล่าวด้วยว่า บขส. ได้จัดรถโดยสาร รับ-ส่ง แรงงานไทยกลับภูมิลำเนามาอย่างต่อเนื่อง ตั้งแต่เมื่อวันที่ 12 ตุลาคม 2566 จนถึงปัจจุบัน รวมกว่า  1,161 คน ซึ่ง บขส. พร้อมให้ความช่วยเหลือแรงงานไทย เดินทางกลับภูมิลำเนา โดยไม่เสียค่าใช้จ่าย

ที่มา : https://www.thaigov.go.th/news/contents/details/73557