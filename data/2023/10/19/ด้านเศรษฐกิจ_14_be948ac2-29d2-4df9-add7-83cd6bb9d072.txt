รัฐบาลไทย-ข่าวทำเนียบรัฐบาล-“สุริยะ” สั่ง “คมนาคม” อำนวยความสะดวกคนไทยกลับจากอิสราเอลสู่ภูมิลำเนา เน้นย้ำ “บขส.-รฟท.” พร้อมช่วยเหลือดูแลจนภารกิจลุล่วง


วันพฤหัสบดีที่ 19 ตุลาคม 2566
“สุริยะ” สั่ง “คมนาคม” อำนวยความสะดวกคนไทยกลับจากอิสราเอลสู่ภูมิลำเนา เน้นย้ำ “บขส.-รฟท.” พร้อมช่วยเหลือดูแลจนภารกิจลุล่วง
....
วันนี้ (19 ต.ค. 2566) นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มอบหมายให้ นางมนพร เจริญศรี นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กำกับดูแลและสั่งการหน่วยงานในสังกัดกระทรวงคมนาคม ประกอบด้วย บริษัท ขนส่ง จำกัด (บขส.) และการรถไฟแห่งประเทศไทย (รฟท.) อำนวยความสะดวกให้กัับพี่น้องประชาชนชาวไทย ที่เดินทางกลับมาจากอิสราเอลและญาติพี่น้องที่มารอรับ     ให้มีความสะดวกสบายในการเดินทางสู่ภูมิลำเนา โดยนางมนพร เจริญศรี รัฐมนตรีช่วยว่าการกระทรวงคมนาคม รักษาราชการแทนรัฐมนตรีว่าการกระทรวงคมนาคม พร้อมด้วย นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม เดินทางมาร่วมต้อนรับคนไทยที่เดินทางกลับจำนวน 136 คน ณ สถานีกลางกรุงเทพอภิวัฒน์ หลังจากเดินทางถึงประเทศไทยและเสร็จสิ้นขั้นตอนทางศุลกากรและการตรวจคัดกรองแล้ว
นางมนพร เจริญศรี กล่าวว่า ตามที่รัฐบาลให้ความสำคัญอย่างยิ่งในการดูแลช่วยเหลือประชาชนคนไทยในประเทศอิสราเอลที่ต้องเผชิญกับสถานการณ์ความไม่สงบ และได้อพยพผู้มีความประสงค์เดินทางกลับสู่ประเทศไทยนั้น กระทรวงคมนาคมได้มอบหมายให้ บขส. ช่วยอำนวยความสะดวกในการเดินทางแก่ประชาชนที่เดินทางกลับมาถึงประเทศไทย โดยในช่วงที่ผ่านมาตั้งแต่วันที่ 12 - 16 ต.ค. 2566 บขส. ได้มีการให้บริการรถรับ - ส่งไปแล้ว จำนวน 26 คัน รองรับเส้นทางจากท่าอากาศยาน บน.6 และท่าอากาศยานสุวรรณภูมิ รวมถึงมีการให้บริการดูแลการเดินทางจากท่าอากาศยานและโรงพยาบาลบำราศนราดูร มายังสถานีขนส่งผู้โดยสารหมอชิต 2 เพื่อเป็นทางเลือกในการเดินทางกลับไปยังภูมิลำเนาของตน ซึ่งรวมแล้วสามารถรองรับจำนวนประชาชนได้ประมาณ 1,000 คน
ด้านนายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า การจัดรถไฟรับส่งแรงงานไทยเดินทางกลับภูมิลำเนา และเปิดพื้นที่สถานีกลางกรุงเทพอภิวัฒน์ เป็นศูนย์ประสานงานสำหรับหน่วยงานช่วยเหลือแรงงานไทยที่เดินทางกลับจากประเทศอิสราเอล ถือเป็นส่วนหนึ่งในการสนับสนุนภารกิจของรัฐบาล ตามนโยบายนายเศรษฐา ทวีสิน นายกรัฐมนตรี ที่มอบหมายให้หน่วยงานราชการที่เกี่ยวข้อง เร่งระดมความช่วยเหลือแก่ผู้ประสบภัยสงครามจากอิสราเอลโดยเร็วที่สุด กระทรวงคมนาคมได้จัดรถไฟให้กับแรงงานไทยและครอบครัวที่กลับจากอิสราเอลสามารถเดินทางกลับภูมิลำเนาได้อย่างสะดวก ปลอดภัยโดยไม่คิดค่าใช้จ่าย รวมทั้งเปิดพื้นที่สถานีกลางกรุงเทพอภิวัฒน์ บริเวณประตู 2 จัดตั้งเป็นศูนย์ประสานงานสำหรับหน่วยงานช่วยเหลือแรงงานไทยที่กลับจากประเทศอิสราเอล เพื่อให้ผู้ใช้แรงงานและเครือญาติใช้สถานีกลางกรุงเทพอภิวัฒน์ เป็นศูนย์กลางในการติดต่อพบปะระหว่างกันได้อย่างสะดวก ตลอดจนใช้เป็นจุดเชื่อมต่อการเดินทางกับทุกระบบขนส่งสาธารณะให้สามารถเดินทางกลับภูมิลำเนาได้อย่างสวัสดิภาพ
นอกจากนี้ กระทรวงคมนาคม โดย รฟท. ได้จัดซุ้มอาหารว่างและน้ำดื่ม ดูแลแรงงานไทยและครอบครัวที่มารอรับ โดยจัดเตรียมที่นั่งพักคอยกว่า 400 ที่นั่ง และเตรียมความพร้อมสิ่งอำนวยความสะดวกต่าง ๆ ตลอดจนจัดเจ้าหน้าที่ ช่วยกันดูแลอำนวยความสะดวกร่วมกับหน่วยงานที่เกี่ยวข้อง ในการให้บริการได้อย่างเพียงพอ โดยไม่กระทบต่อการให้บริการเดินทางแก่ผู้โดยสารประชาชนทั่วไป พร้อมกำชับให้ศูนย์บริการลูกค้าสัมพันธ์ โทร. 1690 เตรียมความพร้อมรองรับการสอบถามข้อมูล ตลอด 24 ชั่วโมง กระทรวงคมนาคมพร้อมดูแลแรงงานไทยที่กลับจากอิสราเอลรวมไปถึงญาติพี่น้องร่วมกับกระทรวงการต่างประเทศ จนกว่าภารกิจการรับแรงงานไทยกลับบ้านจะสำเร็จลุล่วง

ที่มา : https://www.thaigov.go.th/news/contents/details/73555