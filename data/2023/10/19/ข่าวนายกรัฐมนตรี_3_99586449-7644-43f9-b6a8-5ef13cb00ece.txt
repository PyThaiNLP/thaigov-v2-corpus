รัฐบาลไทย-ข่าวทำเนียบรัฐบาล-นายกฯ กล่าวถ้อยแถลงยืนยันพร้อมร่วมมือด้านการท่องเที่ยวระหว่างการท่องเที่ยวแห่งประเทศไทย พร้อมเป็นสักขีพยาน 8 พันธมิตรชั้นนำจีน เชื่อมั่นการท่องเที่ยวไทย


วันพฤหัสบดีที่ 19 ตุลาคม 2566
19/10/2566
พิมพ์
นายกฯ กล่าวถ้อยแถลงยืนยันพร้อมร่วมมือด้านการท่องเที่ยวระหว่างการท่องเที่ยวแห่งประเทศไทย พร้อมเป็นสักขีพยาน 8 พันธมิตรชั้นนำจีน เชื่อมั่นการท่องเที่ยวไทย
นายกฯ กล่าวถ้อยแถลงยืนยันพร้อมร่วมมือด้านการท่องเที่ยวระหว่างการท่องเที่ยวแห่งประเทศไทย พร้อมเป็นสักขีพยาน 8 พันธมิตรชั้นนำจีน เชื่อมั่นการท่องเที่ยวไทย
วันนี้ (19 ตุลาคม 2566) เวลา 09.55 น. (เวลาท้องถิ่นกรุงปักกิ่งซึ่งเร็วกว่าไทย 1 ชม.) ณ โรงแรมเคอร์รี่ กรุงปักกิ่ง สาธารณรัฐประชาชนจีน นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังได้กล่าวถ้อยแถลงในพิธีลงนามหนังสือแสดงเจตจำนง (Letter of Intent : LOI) ว่าด้วยความร่วมมือด้านการท่องเที่ยวระหว่างการท่องเที่ยวแห่งประเทศไทย และ 8 พันธมิตรชั้นนำของสาธารณรัฐประชาชนจีน โดยนายสัตวแพทย์ชัย วัชรงค์ โฆษกประจำสำนักนายกรัฐมนตรีเปิดเผยสาระสำคัญ ดังนี้
นายกรัฐมนตรีกล่าวว่า การเดินทางครั้งนี้เป็นโอกาสให้ไทยและจีนกระชับความสัมพันธ์ในมิติต่าง ๆ โดยเฉพาะด้านความเชื่อมโยง การค้าและการลงทุน และความสัมพันธ์ระหว่างประชาชนสองประเทศให้แน่นแฟ้น ไทยให้ความสำคัญกับการส่งเสริมความร่วมมือระหว่างไทยและจีนอย่างต่อเนื่องทั้งในมิติด้านเศรษฐกิจ การลงทุน การศึกษา ศิลปวัฒนธรรม รวมถึงการส่งเสริมการท่องเที่ยว ความสัมพันธ์อันดีระหว่างประชาชนของทั้งสองประเทศ เปรียบเหมือนคำกล่าวที่ว่า “จงไท่อี้เจียชิน” หรือ “จีน-ไทย ใช่อื่นไกล พี่น้องกัน”
รัฐบาลไทยมุ่งอำนวยความสะดวกการเดินทางให้กับนักท่องเที่ยวจีน ได้มีมาตรการยกเว้นการตรวจลงตราเพื่อการท่องเที่ยวให้แก่นักท่องเที่ยวชาวจีนตั้งแต่วันที่ 25 กันยายน 2566 ถึงวันที่ 29 กุมภาพันธ์ 2567 ช่วยส่งเสริมการเดินทางไปมาหาสู่ระหว่างประชาชนของสองประเทศ
นายกรัฐมนตรีเน้นย้ำว่า ไทยมีความปลอดภัยและยินดีต้อนรับการเดินทางของนักท่องเที่ยว พร้อมดูแลและอำนวยความสะดวกแก่นักท่องเที่ยว มุ่งพัฒนาคุณภาพสินค้าและบริการ ออกมาตรการต่าง ๆ เพื่อการท่องเที่ยวที่มีคุณภาพและได้มาตรฐาน โดยพิธีลงนามหนังสือแสดงเจตจำนงฯ ระหว่างการท่องเที่ยวแห่งประเทศไทย และ 8 พันธมิตรชั้นนำของสาธารณรัฐประชาชนจีน ประกอบด้วย หัวเว่ย (Huawei) ซีทริป (Ctrip) เหม่ยถวน (Meituan) อาลีเพย์ (Alipay) สปริงแอร์ไลน์ (Spring Airline) สำนักข่าว Sina News อ้ายฉีอี้ (iQIYI) และเจโก้ทริป (JekoTrip) ในวันนี้ เห็นถึงความสำคัญของพันธมิตรในการทำงานร่วมกัน ความร่วมมือเชิงกลยุทธ์ในระยะยาว โดยมุ่งเน้นให้เกิดการท่องเที่ยวเชิงคุณภาพ ควบคู่ไปกับการฟื้นฟูความเชื่อมั่นในการเดินทางท่องเที่ยวประเทศไทย ซึ่งนายกรัฐมนตรีหวังว่าความร่วมมือในครั้งนี้จะบรรลุวัตถุประสงค์ของทุกฝ่าย เกิดประโยชน์สูงสุด ยกระดับการพัฒนาอุตสาหกรรมการท่องเที่ยว และเพิ่มรายได้ทางการท่องเที่ยวของทั้งสองประเทศอย่างยั่งยืนต่อไป เซี่ยเซี่ย ต้าเจีย

ที่มา : https://www.thaigov.go.th/news/contents/details/73523