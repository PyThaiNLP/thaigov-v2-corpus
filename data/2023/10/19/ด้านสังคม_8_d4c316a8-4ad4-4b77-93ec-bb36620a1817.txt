รัฐบาลไทย-ข่าวทำเนียบรัฐบาล-สธ. เผยวันนี้มีแรงงานไทยกลับบ้าน 4 ชุด 471 คน ส่งรักษาต่อในโรงพยาบาล 2 ราย


วันพฤหัสบดีที่ 19 ตุลาคม 2566
สธ. เผยวันนี้มีแรงงานไทยกลับบ้าน 4 ชุด 471 คน ส่งรักษาต่อในโรงพยาบาล 2 ราย
กระทรวงสาธารณสุข เผย ดูแลสุขภาพแรงงานไทยกลับประเทศวันนี้อีก 4 ชุด รวม 471 คน มีอาการเจ็บป่วยทางกาย 7 ราย ในจำนวนนี้ บาดเจ็บจากอุบัติเหตุตกรถ เดินไม่ได้ ส่งรักษาต่อโรงพยาบาลในจังหวัดสมุทรปราการ 1 ราย พบผู้มีอาการทางสุขภาพจิต 11 ราย
กระทรวงสาธารณสุข เผย ดูแลสุขภาพแรงงานไทยกลับประเทศวันนี้อีก 4 ชุด รวม 471 คน มีอาการเจ็บป่วยทางกาย 7 ราย ในจำนวนนี้ บาดเจ็บจากอุบัติเหตุตกรถ เดินไม่ได้ ส่งรักษาต่อโรงพยาบาลในจังหวัดสมุทรปราการ 1 ราย พบผู้มีอาการทางสุขภาพจิต 11 ราย โดย 1 ราย มีอาการหวาดกลัวคนทำร้าย นำส่งสถาบันจิตเวชศาสตร์สมเด็จเจ้าพระยาให้การดูแล สรุปดูแลคัดกรองแล้ว 1,486 คน
วันนี้ (19 ตุลาคม 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงการดูแลสุขภาพแรงงานไทยที่เดินทางกลับจากประเทศอิสราเอล ว่า นพ.สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ในฐานะผู้บัญชาการศูนย์ปฏิบัติการฉุกเฉินด้านการแพทย์และสาธารณสุข (PHEOC) รายงานความคืบหน้าว่า วันนี้มีการดูแลคัดกรองสุขภาพแรงงานไทยที่เดินทางกลับจากอิสราเอลจำนวน 4 ชุด รวม 471 คน แยกเป็น ท่าอากาศยานสุวรรณภูมิ 3 ชุด ได้แก่ 1.เที่ยวบิน LY83 จำนวน 125 คน เป็นผู้ชาย 121 คน และผู้หญิง 4 คน ไม่พบผู้มีอาการป่วยทางกาย แต่มีอาการไม่สบายใจ 7 คน (ระดับปานกลาง 6 คน ระดับมาก 1 คน)
2.เที่ยวบิน LY81 จำนวน 187 คน เป็นผู้ชาย 186 คน และผู้หญิง 1 คน พบผู้มีอาการทางเดินหายใจ 1 ราย, ผู้ป่วยมีอาการปวดสะโพกซ้าย เดินไม่ได้ จากการตกรถเมื่อ 17 วันก่อนและยังไม่ได้รับการรักษา 1 ราย ทีมแพทย์นำส่งรักษาที่โรงพยาบาลพระสมุทรเจดีย์สวาทยานนท์ จังหวัดสมุทรปราการ หากอาการเกินศักยภาพจะส่งต่อโรงพยาบาลในสังกัดกรมการแพทย์ต่อไป ส่วนด้านสุขภาพจิต พบมีความไม่สบายใจปานกลาง 3 ราย ได้ประสานให้โรงพยาบาลในพื้นที่ดำเนินการดูแลต่อเนื่องแล้ว 3.เที่ยวบิน ET628 (เดินทางมาเอง) 23 ราย ไม่พบผู้มีปัญหาด้านสุขภาพ และ 4.เที่ยวบิน RTAF220 ลงที่สนามบิน บน. 6 จำนวน 136 เป็นชาย 132 คน หญิง 4 คน พบมีอาการทางเดินหายใจ 3 ราย ป่วยโรคประจำตัว 1 ราย มีแผลที่คอ 1 ราย เย็บแผลมาแล้ว แผลแห้งดี กลับไปดูแลต่อที่โรงพยาบาลในภูมิลำเนา และผู้มีอาการทางสุขภาพจิต หวาดกลัวคนทำร้าย 1 ราย นำส่งสถาบันจิตเวชศาสตร์สมเด็จเจ้าพระยาให้การดูแล
“สรุปภาพรวมให้การดูแลสุขภาพแรงงานไทยกลับประเทศสะสม 1,486 คน มีบาดแผลและอาการทางร่างกาย 18 ราย อาการทางเดินหายใจ 23 ราย และผลกระทบด้านสุขภาพจิต 106 ราย เช่น เครียด นอนไม่หลับ ตื่นตัวมากเกินไป ไม่สบายใจ หวาดกลัวคนทำร้าย เป็นต้น” นพ.ชลน่านกล่าว
********************* 19 ตุลาคม 2566

ที่มา : https://www.thaigov.go.th/news/contents/details/73553