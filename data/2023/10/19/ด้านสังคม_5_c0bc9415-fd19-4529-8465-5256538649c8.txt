รัฐบาลไทย-ข่าวทำเนียบรัฐบาล-‘ประเสริฐ’ พ้อ! นายกฯ ไปทำงานเพื่อประเทศชาติ กลับถูกตัดต่อ ชี้ผิดพ.ร.บ.คอมฯ หลังเจอมือดีดัดแปลงภาพเยือนจีน ส่งผลลบต่อภาพลักษณ์ประเทศ 


วันพฤหัสบดีที่ 19 ตุลาคม 2566
‘ประเสริฐ’ พ้อ! นายกฯ ไปทำงานเพื่อประเทศชาติ กลับถูกตัดต่อ ชี้ผิดพ.ร.บ.คอมฯ หลังเจอมือดีดัดแปลงภาพเยือนจีน ส่งผลลบต่อภาพลักษณ์ประเทศ
‘ประเสริฐ’ พ้อ! นายกฯ ไปทำงานเพื่อประเทศชาติ กลับถูกตัดต่อ ชี้ผิดพ.ร.บ.คอมฯ หลังเจอมือดีดัดแปลงภาพเยือนจีน ส่งผลลบต่อภาพลักษณ์ประเทศ
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า กระทรวงดีอี ได้เข้าร่วมคณะกับนายเศรษฐา ทวีสิน นายกรัฐมนตรี และ รมว.คลัง ในการเข้าร่วมการประชุมเวทีข้อริเริ่มสายแถบและเส้นทาง (Belt and Road Forum for International Coperration - BRF) ครั้งที่ 3 และการเยือนสาธารณรัฐประชาชนจีนอย่างเป็นทางการระหว่างวันที่ 16-19 ตุลาคมนี้ ตามคำเชิญของ นายสี จิ้นผิง ประธานาธิบดีแห่งสาธารณรัฐประชาชนจีน และเยือนสาธารณรัฐประชาชนจีนอย่างเป็นทางการ ตามคำเชิญของ นายหลี่ เฉียง นายกรัฐมนตรีสาธารณรัฐประชาชนจีน โดยมีภารกิจในการหารือกับ บริษัท Xiaomi และ Alibaba Group ถึงการพัฒนาเศรษฐกิจของไทยในด้านดิจิทัล พร้อมขยายความร่วมมือด้านการลงทุน ด้านเทคโนโลยี และอีคอมเมิร์ซ
จากนั้นได้เข้าร่วมการประชุม High - level Forum on Digital Economy ภายใต้หัวข้อ “Digital Economy as a new Source of Growth” ในห้วงการประชุมเวทีข้อริเริ่มสายแถบและเส้นทาง ครั้งที่ 3
สำหรับการเดินทางครั้งนี้ เป็นโอกาสที่ดีมาก เพราะนายเศรษฐา  ทวีสิน นายกรัฐมนตรี  และ นายหลี่ เฉียง นายกรัฐมนตรีสาธารณรัฐประชาชนจีน ได้สานความสัมพันธ์ให้แน่นแฟ้นมากยิ่งขึ้นระหว่างไทย-จีน รวมถึงความร่วมมือด้านเศรษฐกิจ ที่ทั่วโลกกำลังเผชิญกับความท้าทายในหลากหลายมิติ ผ่านความร่วมมือด้านการค้า การลงทุนเพื่อฟื้นฟูเศรษฐกิจต่อสถานการณ์โลก ที่สำคัญ ในการพูดคุย ได้เกิดการหารือถึงความร่วมมือด้านความมั่นคงปลอดภัยทางไซเบอร์ และการเร่งรัดปราบปรามอาชญากรรมข้ามชาติ พร้อมร่วมกันแก้ไขปัญหา Call Center การพนันออนไลน์ ซึ่งส่งผลกระทบอย่างกว้างขวางต่อประชาชนไทย – จีน
อย่างไรก็ตาม ในการเยือนจีนครั้งนี้ สิ่งหนึ่งที่ส่งผลต่อภาพลักษณ์ของประเทศไทย และเป็นสิ่งที่ไม่ควรกระทำอย่างยิ่ง คือ ในโลกออนไลน์ ได้มีการส่งต่อรูป และข้อความที่เป็นภาพตัดต่อ บิดเบือน เกี่ยวกับการเดินทางไปจีนในครั้งนี้ ของนายกรัฐมนตรี ทำให้เกิดความเสียหายทั้งแก่ตัวบุคคล และภาพลักษณ์ของประเทศ โดยผู้ที่ทำการตัดต่อ ส่งต่อ และบิดเบือนเนื้อหา ถือว่ามีความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ (พ.ร.บ.คอมฯ) มาตรา 14 นำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหาย แก่ประชาชน อันมิใช่การกระทำความผิดฐานหมิ่นประมาทตามประมวลกฎหมายอาญา ต้องระวางโทษจำคุกไม่เกิน 5 ปี หรือปรับไม่เกินหนึ่งแสนบาท หรือทั้งจําทั้งปรับ
“ดีอี มีความไม่สบายใจ และเห็นใจนายกรัฐมนตรี ที่เดินทางไปปฏิบัติภารกิจเพื่อประเทศ แต่กลับมาโดนตัดต่อภาพ ดัดแปลงภาพ รวมถึงมีข้อความที่บั่นทอนการทำงานพอสมควร จึงขอความเห็นใจจากประชาชน ให้มองในส่วนดี ส่วนที่เป็นการทำงาน วัตถุประสงค์ และเป้าหมายของการไปในครั้งนี้ของนายกฯ มากกว่าไปโฟกัสในเรื่องการแต่งกาย และขอให้งดแชร์ งดส่งต่อ เพราะนอกจากไม่เกิดผลดีแล้ว อาจถูกดำเนินคดีทางกฎหมายได้” นายประเสริฐ กล่าว
__________________

ที่มา : https://www.thaigov.go.th/news/contents/details/73548