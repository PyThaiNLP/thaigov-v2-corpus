รัฐบาลไทย-ข่าวทำเนียบรัฐบาล-รวอ.พิมพ์ภัทรา หารือผู้ว่าฯ จังหวัดวากายามะ ญี่ปุ่น ร่วมพัฒนาอุตสาหกรรมเครื่องเขิน สอดรับนโยบาย Soft Power


วันพฤหัสบดีที่ 19 ตุลาคม 2566
19/10/2566
พิมพ์
รวอ.พิมพ์ภัทรา หารือผู้ว่าฯ จังหวัดวากายามะ ญี่ปุ่น ร่วมพัฒนาอุตสาหกรรมเครื่องเขิน สอดรับนโยบาย Soft Power
รวอ.พิมพ์ภัทรา หารือผู้ว่าฯ จังหวัดวากายามะ ญี่ปุ่น ร่วมพัฒนาอุตสาหกรรมเครื่องเขิน สอดรับนโยบาย Soft Power
วันนี้ (18 ตุลาคม 2566) นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้นายคิชิโมโตะ ชูเฮ (Mr. KISHIMOTO Shuhei) ผู้ว่าราชการจังหวัดวากายามะ ประเทศญี่ปุ่น และคณะ เข้าหารือในประเด็นการสนับสนุนและส่งเสริมการพัฒนาวิสาหกิจขนาดกลางและขนาดย่อม (SMEs) โดยมีนางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายณัฐพล รังสิตพล ปลัดกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม รักษาราชการแทนอธิบดีกรมส่งเสริมอุตสาหกรรม นายวีริศ อัมระปาล ผู้ว่าการการนิคมอุตสาหกรรมแห่งประเทศไทย นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม และผู้บริหารกระทรวงอุตสาหกรรม เข้าร่วมด้วย ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
กระทรวงอุตสาหกรรมและจังหวัดวากายามะ ได้มีการลงนามความร่วมมือในการพัฒนาผู้ประกอบการในภาคอุตสาหกรรมและ SMEs ร่วมกัน เมื่อเดือนพฤษภาคมในปี 2019 โดยได้มีความร่วมมือในหลากหลายกิจกรรม โดยเฉพาะในกลุ่มอุตสาหกรรมเครื่องเขิน ที่ทั้ง 2 ฝ่ายมีการแลกเปลี่ยนแนวคิด เทคนิคเพื่อพัฒนา รูปแบบผลิตภัณฑ์ และสะท้อนให้เห็นถึงวัฒนธรรมที่สามารถเชื่อมโยงและต่อยอดการสร้างมูลค่า ทั้งยังสอดคล้องกับนโยบายการส่งเสริม Soft Power ของรัฐบาลที่สนับสนุนการใช้ภูมิปัญญา ศิลปะวัฒนธรรม เป็นเครื่องมือในการเพิ่มมูลค่าผลิตภัณฑ์และขับเคลื่อนการเจริญเติบโตของเศรษฐกิจไทย และการมาเยือนในครั้งนี้จังหวัดวากายามะ อยากให้เกิดการกระตุ้นอุตสาหกรรมท่องเที่ยว พร้อมชักชวนนักลงทุนไทยไปลงทุนในอุตสาหกรรมโรงแรมหรู ของจังหวัดวากายามะ (Luxury Hotels) อีกด้วย

ที่มา : https://www.thaigov.go.th/news/contents/details/73549