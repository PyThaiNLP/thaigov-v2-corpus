รัฐบาลไทย-ข่าวทำเนียบรัฐบาล-รมช.ไชยา มอบนโยบายให้กรมหม่อนไหมร่วมมือ อบจ. ผลักดันผ้าไทยแต่ละจังหวัดให้เป็นที่รู้จักทั่วโลก


วันพุธที่ 18 ตุลาคม 2566
รมช.ไชยา มอบนโยบายให้กรมหม่อนไหมร่วมมือ อบจ. ผลักดันผ้าไทยแต่ละจังหวัดให้เป็นที่รู้จักทั่วโลก
รมช.ไชยา มอบนโยบายให้กรมหม่อนไหมร่วมมือ อบจ. ผลักดันผ้าไทยแต่ละจังหวัดให้เป็นที่รู้จักทั่วโลก
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจราชการตามนโยบายกระทรวงเกษตรและสหกรณ์ ณ ศูนย์หม่อนไหมเฉลิมพระเกียรติสมเด็จพระนางเจ้าสิริกิติ์พระบรมราชินีนาถ จังหวัดสุรินทร์ ว่า ขอชื่นชมศูนย์หม่อนไหมฯ ของจังหวัดสุรินทร์ ที่มีส่วนช่วยให้ผ้าไหมสุรินทร์ เป็นที่รู้จัก มีความโดดเด่นเป็นเอกลักษณ์ ซึ่งไทยเคยตัดชุดด้วยผ้าไหมสุรินทร์มอบเป็นของขวัญที่ระลึกให้แก่ผู้นำเขตเศรษฐกิจในการประชุมบนเวทีโลก (APEC) และได้รับเสียงชื่นชมอย่างมาก จึงขอมอบนโยบายให้กรมหม่อนไหมช่วยส่งเสริมและผลักดันผ้าไหมไทยให้เป็น Soft Power ที่มีคนรู้จักไปทั่วโลก ซึ่งผ้าไหมไทยต้องสามารถสวมใส่ได้ทุกเพศ ทุกวัย ไม่แก่ ไม่ร้อน ดูแลรักษาง่าย ตามนโยบาย "ตลาดนำ นวัตกรรมเสริม เพิ่มรายได้" ของรัฐบาลนายกรัฐมนตรี (นายเศรษฐา ทวีสิน)
"อยากให้นักออกแบบรุ่นใหม่เข้ามาร่วมกันสร้างสรรค์ผลงานจากผ้าไหมไทยให้ไปอยู่บนเวทีแฟชั่นระดับโลก หรือเป็นส่วนหนึ่งของสินค้าแบรนด์เนมให้เป็นที่รู้จักอย่างกว้างขวางต่อไป และควรให้ผู้มีชื่อเสียงระดับโลกมาช่วยส่งเสริมผ้าไทยอย่าง ลิซ่า Blackpink ที่ได้มาเที่ยวจังหวัดพระนครศรีอยุธยา และมีคนหาซื้อชุดใส่ตามเป็นจำนวนมาก ถือเป็นการผลักดันผ้าไหมไทยสู่ตลาดโลกอีกทางหนึ่ง ทั้งนี้ ต้องการให้กรมหม่อนไหมร่วมงานกับองค์การบริหารส่วนจังหวัดทุกจังหวัด ช่วยส่งเสริมผ้าไทยเอกลักษณ์ในแต่ละจังหวัด ให้เป็นที่รู้จักในวงกว้างต่อไป" รมช. ไชยา กล่าวเสริม
ในโอกาสนี้ รมช.ไชยา ได้เยี่ยมชมศูนย์เรียนรู้เชิงอนุรักษ์ผลิตภัณฑ์หม่อนไหมและไม้ย้อมสี พร้อมพูดคุยและให้กำลังใจเจ้าหน้าที่ในศูนย์หม่อนไหมฯ อีกด้วย

ที่มา : https://www.thaigov.go.th/news/contents/details/73511