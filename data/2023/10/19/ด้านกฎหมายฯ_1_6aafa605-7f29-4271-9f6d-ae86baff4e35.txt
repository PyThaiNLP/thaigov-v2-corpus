รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ร่วมประชุมกับคณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร 


วันพฤหัสบดีที่ 19 ตุลาคม 2566
19/10/2566
พิมพ์
รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ร่วมประชุมกับคณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร
รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ร่วมประชุมกับคณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร
ในวันพุธที่ ๑๘ ตุลาคม ๒๕๖๖ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนายวัลลภ นาคบัว รองปลัดกระทรวงยุติธรรม และคณะผู้บริหารของส่วนราชการในกระทรวงยุติธรรม เข้าร่วมประชุมกับคณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร นำโดย นายกมลศักดิ์ ลีวาเมาะ ประธานคณะกรรมาธิการฯ พร้อมคณะ ณ ห้องประชุมกรรมาธิการ CB 406 ชั้น 4 อาคารรัฐสภา สำนักงานเลขาธิการสภาผู้แทนราษฎร โดยการประชุมฯ ดังกล่าวมีวัตถุประสงค์เพื่อหารือกรอบแนวทางความร่วมมือในการดำเนินงานด้านกฎหมาย กระบวนการยุติธรรม และสิทธิมนุษยชน ระหว่างกระทรวงยุติธรรมและคณะกรรมาธิการฯ
ในการนี้ คณะกรรมาธิการฯ ได้ร่วมแลกเปลี่ยนข้อคิดเห็นและข้อเสนอแนะต่าง ๆ ต่อการดำเนินงานของกระทรวงยุติธรรมในหลายประเด็น อาทิ การปรับปรุงแก้ไขพระราชบัญญัติค่าตอบแทนผู้เสียหายฯ กรณียกประโยชน์ความสงสัยให้จำเลยในคดีอาญา ความคืบหน้าของแผนปฏิบัติการระดับชาติว่าด้วยธุรกิจกับสิทธิมนุษยชน ระยะที่ 2 นโยบายและแนวทางการคุ้มครองนักปกป้องสิทธิมนุษยชน บทบาทของกระทรวงยุติธรรมในการผลักดันกฎหมายระหว่างประเทศด้านสิทธิมนุษยชน หลักการไม่ส่งกลับผู้ลี้ภัยตามพระราชบัญญัติป้องกันและปรามการทรมานฯ การบังคับใช้กฎหมายให้เกิดประสิทธิภาพ ปัญหานักโทษล้นเรือนจำ กระบวนการบำบัดฟื้นฟูผู้เสพยาเสพติดที่ครอบคลุมทั้งมิติสังคมและมิติสาธารณสุข นโยบายและแนวปฏิบัติในการใส่โซ่ตรวน และการย้ายเรือนจำออกจากพื้นที่ชุมชน เป็นต้น
ทั้งนี้ ผู้แทนจากหน่วยงานในกระทรวงยุติธรรม ได้ร่วมให้ข้อมูลแก่คณะกรรมาธิการฯ พร้อมทั้งจะได้นำข้อเสนอแนะดังกล่าวไปประยุกต์ใช้ให้เหมาะสมกับภารกิจของหน่วยงาน เพื่อเพิ่มประสิทธิภาพในการทำงานและประโยชน์สุดต่อประชาชนและประเทศชาติต่อไป

ที่มา : https://www.thaigov.go.th/news/contents/details/73526