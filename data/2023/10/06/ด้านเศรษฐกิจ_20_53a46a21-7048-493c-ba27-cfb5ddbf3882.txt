รัฐบาลไทย-ข่าวทำเนียบรัฐบาล-ออมสินห่วงใยผู้ประสบภัยน้ำท่วม ออกมาตรการช่วยเหลือฟื้นฟูบรรเทาความเดือดร้อน ให้กู้ซ่อมบ้าน 100% ของการซ่อมแซม ดอกเบี้ยต่ำ ส่วนกู้ฉุกเฉิน 3 เดือนแรก ไม่ต้องผ่อน


วันศุกร์ที่ 6 ตุลาคม 2566
06/10/2566
พิมพ์
ออมสินห่วงใยผู้ประสบภัยน้ำท่วม ออกมาตรการช่วยเหลือฟื้นฟูบรรเทาความเดือดร้อน ให้กู้ซ่อมบ้าน 100% ของการซ่อมแซม ดอกเบี้ยต่ำ ส่วนกู้ฉุกเฉิน 3 เดือนแรก ไม่ต้องผ่อน
จากสถานการณ์น้ำท่วมฉับพลันหลายจังหวัดทั่วประเทศช่วงปลายเดือน ก.ย.ที่ผ่านมา ธ.ออมสินออกมาตรการสินเชื่อเพื่อบรรเทาความเดือดร้อนแก่ผู้ประสบภัยพิบัติและผู้ประกอบการในพื้นที่ ด้วยวงเงินกู้ฉุกเฉิน ที่มีหลักเกณฑ์เงื่อนไขผ่อนปรน และอัตราดอกเบี้ยต่ำ
นายวิทัย รัตนากร ผู้อำนวยการธนาคารออมสิน เปิดเผยว่า จากสถานการณ์น้ำท่วมฉับพลันในหลายจังหวัดทั่วประเทศตั้งแต่ช่วงปลายเดือนกันยายนที่ผ่านมา โดยเฉพาะจังหวัดอุบลราชธานี ยโสธร ร้อยเอ็ด ขอนแก่น กาฬสินธุ์ ชัยภูมิ อำนาจเจริญ สุโขทัย กำแพงเพชร ลำพูน ระยอง เป็นต้น เบื้องต้นได้สั่งการให้ธนาคารออมสินในพื้นที่ออกเยี่ยมเยียนลูกค้าและประชาชนเพื่อให้กำลังใจ พร้อมให้ความช่วยเหลือ ล่าสุดได้นำถุงยังชีพและน้ำดื่มออกไปแจกจ่ายช่วยบรรเทาความเดือดร้อนเฉพาะหน้าในพื้นที่จังหวัดสุโขทัย กว่า 500 ครัวเรือน รวมถึงได้เตรียมความพร้อมให้ความช่วยเหลือในอีกหลายพื้นที่
นอกจากนี้ ได้ออกมาตรการสินเชื่อเพื่อบรรเทาความเดือดร้อนแก่ผู้ประสบภัยพิบัติและผู้ประกอบการในพื้นที่ ด้วยวงเงินกู้ฉุกเฉิน ที่มีหลักเกณฑ์เงื่อนไขผ่อนปรน และอัตราดอกเบี้ยต่ำ สำหรับซ่อมแซ่มที่อยู่อาศัย ซื้อสิ่งของจำเป็น ประกอบด้วย สินเชื่อเคหะ สำหรับลูกค้าเดิมหรือประชาชนทั่วไป ที่บ้านพัก/ที่อยู่อาศัยได้รับความเสียหายมีความจำเป็นต้องซ่อมแซม ให้กู้ 100% ของราคาประเมินในส่วนที่เสียหายและต้องการซ่อมแซม/ต่อเติม ดอกเบี้ยปีแรก 2.00% สินเชื่อบุคคลแก่ผู้ประสบภัยพิบัติ เพื่อเป็นค่าใช้จ่ายอเนกประสงค์ ซื้อสิ่งอำนวยความสะดวกภายในบ้านทดแทนที่ได้รับความเสียหาย วงเงินกู้สูงสุด 90% ของราคาประเมิน หรือรายละไม่เกิน 300,000 บาท ใช้ที่ดิน/บ้านพร้อมที่ดิน/คอนโด ที่ปลอดภาระจำนองเป็นหลักทรัพย์ค้ำประกันได้ ดอกเบี้ยปีแรก 2.00% สินเชื่อเพื่อช่วยเหลือผู้ประสบภัยพิบัติ ซึ่งเป็นเงินกู้ฉุกเฉิน เพื่อบรรเทาความเดือดร้อนจากเหตุน้ำท่วม/ภัยพิบัติ ให้กู้รายละไม่เกิน 50,000 บาท โดยปลอดชำระเงินงวดใน 3 เดือนแรก
ทั้งนี้ ลูกค้าหรือผู้ประสบภัย สามารถติดต่อขอสินเชื่อได้ที่สาขาธนาคารออมสินในพื้นที่ได้ตั้งแต่บัดนี้หรือสอบถามเพิ่มเติมที่ GSB Contact Center โทร. 1115

ที่มา : https://www.thaigov.go.th/news/contents/details/73058