รัฐบาลไทย-ข่าวทำเนียบรัฐบาล-โฆษกรัฐบาลยืนยันคนไทยทั่วประเทศ เสียใจ-ขออภัยต่อความสูญเสียจากเหตุการณ์สุดวิสัยที่สยามพารากอน เชิญชวนคนไทยร่วมแรงร่วมใจ ดูแลนักท่องเที่ยวที่มาเยือนเมืองไทยอย่างดีที่สุด


วันศุกร์ที่ 6 ตุลาคม 2566
06/10/2566
พิมพ์
โฆษกรัฐบาลยืนยันคนไทยทั่วประเทศ เสียใจ-ขออภัยต่อความสูญเสียจากเหตุการณ์สุดวิสัยที่สยามพารากอน เชิญชวนคนไทยร่วมแรงร่วมใจ ดูแลนักท่องเที่ยวที่มาเยือนเมืองไทยอย่างดีที่สุด
โฆษกรัฐบาลยืนยันคนไทยทั่วประเทศ เสียใจ-ขออภัยต่อความสูญเสียจากเหตุการณ์สุดวิสัยที่สยามพารากอน เชิญชวนคนไทยร่วมแรงร่วมใจ ดูแลนักท่องเที่ยวที่มาเยือนเมืองไทยอย่างดีที่สุด
วันที่ 6 ตุลาคม 2566 นายชัย วัชรงค์ กล่าวถึงเหตุการณ์เศร้าสลดที่เกิดขึ้นที่สยามพารากอนเมื่อสองสามวันก่อนนั้น ภายหลังจากทางการไทยได้แสดงออกถึงความเสียใจอย่างสุดซึ้งต่อครอบครัวของผู้เสียชีวิตและบาดเจ็บในเหตุการณ์ดังกล่าว และตามมาด้วยการเยียวยาอย่างรวดเร็ว พร้อมทั้งการยกระดับมาตรการต่าง ๆ เพื่อให้แน่ใจว่าจะสามารถป้องกันไม่ให้เหตุการณ์ทำนองนี้เกิดขึ้นอีก แต่ก็น่าเสียดายที่ยังคงมีคนที่พยายามนำเอาความรู้สึกและความเข้าใจในทางลบต่อประเทศไทยมาขยายผล เป็นทำนองว่า เกิดกระแสการยกเลิกทริปที่จะมาเที่ยวเมืองไทย ถึงขนาดที่พยากรณ์เกินจริงไปมาก ๆ ว่านักท่องเที่ยวจีนจะยกเลิกการจองมาเที่ยวไทยมากถึง 30-50% นั้น
ผมขอเรียนว่า เหตุการณ์ที่เกิดขึ้นนี้เป็นเหตุการณ์สุดวิสัยที่ไม่มีคาดคิดมาก่อนว่ามันจะเกิดขึ้นได้ ไม่ได้มีลักษณะเป็นกระบวนการสมคบคิดอะไรที่อาจจะก่อให้เกิดเหตุการณ์ซ้ำหรือต่อเนื่องแต่อย่างใด มันเป็นเหตุการณ์ที่อาจเกิดขึ้นที่ไหนก็ได้ในโลกใบนี้ ไม่ว่านักท่องเที่ยวจีนที่จองตั๋วและห้องพักมาเที่ยวไทยเอาไว้แล้ว จะยังคงยืนยันมาเที่ยวประเทศไทยเช่นเดิมหรือไม่อย่างไร ผมอยากจะขอเชิญชวนคนไทยทุกคน ขอได้โปรดร่วมแรงร่วมใจกับผม ในการพร้อมใจกันประกาศว่า
“การก่อเหตุของเด็กไทยที่อาจมีปัญหาความผิดปกติทางจิตเพียงหนึ่งคน ได้สร้างความเสียหายอย่างใหญ่หลวงที่คนไทยอีกกว่า 67 ล้านคนทั่วประเทศ รู้สึกเศร้าเสียใจเป็นอย่างยิ่งต่อความสูญเสียที่เกิดขึ้น พวกเราคนไทยทั้งประเทศจะพร้อมใจกันเอาใจใส่ดูแลท่านในยามที่ท่านมาเยือนเมืองไทยอย่างดีที่สุด เพื่อเป็นการชดเชยความรู้สึกของท่าน และเพื่อเป็นการแสดงออกอย่างจริงใจต่อท่านว่า พวกเราเสียใจและขออภัยอย่างยิ่งต่อเหตุการณ์ที่เกิดขึ้นอย่างคาดไม่ถึงเช่นนั้น” นายชัยฯ กล่าว

ที่มา : https://www.thaigov.go.th/news/contents/details/73011