รัฐบาลไทย-ข่าวทำเนียบรัฐบาล-​“รองนายกฯสมศักดิ์” ประชุมด่วนกรรมการกองทุนเงินช่วยเหลือผู้ประสบสาธารณภัย เห็นชอบเยียวยา เหตุกราดยิงห้างดัง ผู้เสียชีวิต 1 ล้านบาท บาดเจ็บ รายละ 1-2 แสนบาท พร้อมเยียวยาเหตุน้ำท่วม


วันศุกร์ที่ 6 ตุลาคม 2566
06/10/2566
พิมพ์
​“รองนายกฯสมศักดิ์” ประชุมด่วนกรรมการกองทุนเงินช่วยเหลือผู้ประสบสาธารณภัย เห็นชอบเยียวยา เหตุกราดยิงห้างดัง ผู้เสียชีวิต 1 ล้านบาท บาดเจ็บ รายละ 1-2 แสนบาท พร้อมเยียวยาเหตุน้ำท่วม
​“รองนายกฯสมศักดิ์” ประชุมด่วนกรรมการกองทุนเงินช่วยเหลือผู้ประสบสาธารณภัย เห็นชอบเยียวยา เหตุกราดยิงห้างดัง ผู้เสียชีวิต 1 ล้านบาท บาดเจ็บ รายละ 1-2 แสนบาท พร้อมเยียวยาเหตุน้ำท่วมสุโขทัย มอบถุงยังชีพ 2 พันชุด มูลค่า 1.4 ล้านบาท
วันที่ 6 ตุลาคม 2566 นายสมศักดิ์ เทพสุทิน รองนายกรัฐมนตรี ในฐานะประธานกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี โดยมี นายธีระพงษ์ วงศ์ศิวะวิลาส ปลัดสำนักนายกรัฐมนตรี และคณะกรรมการกองทุนฯเข้าร่วม ผ่านระบบวีดีโอคอนเฟอเรนซ์
โดยนายสมศักดิ์ กล่าวว่า ขอขอบคุณคณะกรรมการกองทุนเงินช่วยเหลือผู้ประสบสาธารณภัย ที่เข้าร่วมการประชุมแบบเร่งด่วน เพราะเมื่อวันที่ 3 ต.ค.ที่ผ่านมา ได้เกิดเหตุกราดยิงในห้างสรรพสินค้า ส่งผลให้มีผู้เสียชีวิต 2 ราย เป็นนักท่องเที่ยวชาวจีน 1 ราย ชาวเมียนมา 1 ราย และผู้ได้รับบาดเจ็บ 5 ราย โดยต้องยอมรับเป็นเหตุการณ์สะเทือนขวัญ ส่งผลกระทบต่อการท่องเที่ยว และภาพลักษณ์ของประเทศ ซึ่งท่านเศรษฐา ทวีสิน นายกรัฐมนตรี ได้มีความมุ่งมั่นในการดึงนักท่องเที่ยวเข้าประเทศ แต่เมื่อเกิดเหตุการณ์นี้ ถ้าเราไม่เร่งทำความเข้าใจ และเยียวยาผู้ได้รับผลกระทบ ก็อาจจะทำให้เราเสียหาย วันนี้ ตนจึงขอให้คณะกรรมการทุกคน ประชุมเป็นการเร่งด่วน เพื่อสร้างภาพลักษณ์ที่ดีกลับคืนมา ด้วยการเร่งแก้ไขเยียวยาเป็นหลักสำคัญ
นายสมศักดิ์ กล่าวอีกว่า จากการประชุมคณะกรรมการฯ ได้มีมติเห็นชอบเยียวยาผู้เสียชีวิต จำนวน 2 ราย รายละ 1 ล้านบาท ส่วนกรณีผู้ได้รับบาดเจ็บสาหัส รายละ 2 แสนบาท บาเจ็บเล็กน้อย รายละ 1 แสนบาท โดยการพิจารณาได้เทียบเคียงกับเหตุการณ์ใกล้เคียงในอดีตที่ได้อนุมัติเยียวยาแล้ว เช่น เหตุกราดยิงจังหวัดนครราชสีมา เหตุร้ายแรงในจังหวัดหนองบัวลำภู ซึ่งหลังคณะกรรมการฯมีมติ ก็พร้อมที่จะจ่ายเงินทันที แต่ต้องรอ กทม.ในฐานะเป็นผู้สรุปเหตุการณ์ส่งเอกสารสรุปรายละเอียดมาให้ก่อน โดยเงินช่วยเหลือของกองทุนนี้ ขอยืนยันว่า ไม่เกี่ยวกับเงินเยียวยาของหน่วยงานอื่น เพราะเป็นเงินบริจาคของประชาชน
นายสมศักดิ์ กล่าวอีกว่า อีกสถานการณ์ที่ต้องเร่งช่วยเหลือคือ เหตุการณ์น้ำท่วมในหลายพื้นที่ โดยจากประสบการณ์ของตน ช่วงนี้ฝนกำลังชุก ซึ่งจะหมดหลังช่วงลอยกระทง จึงส่งผลให้รัฐบาล ต้องเร่งช่วยเหลือ โดยคณะกรรมการฯ มีมติช่วยเหลือเบื้องต้นผู้ได้รับผลกระทบจากเหตุอุทกภัยในจังหวัดสุโขทัย จำนวน 9 อำเภอ 67 ตำบล 383 หมู่บ้าน 4,322 ครัวเรือน ซึ่งมีค่าอาหารจัดเลี้ยง วันละไม่เกิน 3 มื้อ มื้อละไม่เกิน 50 บาทต่อคน พร้อมมอบถุงยังชีพ จำนวน 2,000 ชุด เป็นเงินกว่า 1.4 ล้านบาท ส่วนที่จังหวัดร้อยเอ็ด มีประชาชน ได้รับผลกระทบแล้ว 11 อำเภอ 5,980 ครัวเรือน มีมติช่วยเหลือ ค่าอาหารจัดเลี้ยง วันละไม่เกิน 3 มื้อ มื้อละไม่เกิน 50 บาทต่อคน พร้อมมอบถุงยังชีพ จำนวน 1,000 ชุด เป็นเงินกว่า 7 แสนบาท ส่วนภายหลังน้ำลด จะเร่งสำรวจความเสียหายของบ้านเรือน เพื่อเร่งช่วยเหลือเยียวยาต่อไป
“คณะกรรมการฯ ยังมีมติช่วยเหลือ ผู้เสียชีวิตจากเหตุอุทกภัยรวม 6 ราย ในจังหวัดสุโขทัย 5 ราย และ จังหวัดยโสธร 1 ราย โดยมีค่าจัดการศพ รายละ 5 หมื่นบาท เงินทุนเลี้ยงชีพแก่ครอบครัวผู้เสียชีวิต 3 หมื่นบาท ส่วนบ้านประชาชน ที่เสียหายจากน้ำท่วม เราได้มีเกณฑ์ช่วยเหลือเยียวยาคือ ค่าซ่อมแซมบ้าน เสียหายเกิน 70% ไม่เกินหลังละ 220,000 บาท  เสียหาย 30-70% ไม่เกินหลังละ 70,000 บาท และเสียหายน้อยกว่า 30% ไม่เกินหลังละ 15,000 บาท โดยถ้าหากมีประชาชน เสียชีวิตเพิ่มอีก คณะกรรมการฯจะเร่งพิจารณาอย่างเร่งด่วน ส่วนหลังน้ำลด ก็จะเร่งสำรวจความเสียหายจากบ้านเรือน นอกจากนี้ ผมได้เน้นย้ำในที่ประชุมว่า หากมีเหตุฉุกเฉินเพิ่มเติม  ต้องเตรียมพร้อมที่จะประชุมด่วนด้วย เพราะถือเป็นเรื่องสำคัญ โดยบางครั้งอาจต้องประชุมแบบออนไลน์ เพื่อความรวดเร็ว และให้ทันต่อความเดือดร้อนของพี่น้องประชาชน” รองนายกรัฐมนตรี กล่าว
ผู้สื่อข่าวรายงานว่า ภายหลังการประชุม นายสมศักดิ์ ได้ลงพื้นที่จังหวัดสุโขทัย ทันที เพื่อลงพื้นที่สำรวจความเสียหาย จากเหตุน้ำท่วม พร้อมมอบถุงยังชีพให้กับพี่น้องชาวสุโขทัย จำนวน 5 จุด รวมประชาชนกว่า 2 พันครัวเรือน

ที่มา : https://www.thaigov.go.th/news/contents/details/73031