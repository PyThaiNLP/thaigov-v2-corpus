รัฐบาลไทย-ข่าวทำเนียบรัฐบาล-นายกฯ ติดตามสถานการณ์อุทกภัย พบปะประชาชน อ.พิบูลมังสาหาร อุบลราชธานี ย้ำรัฐบาลให้ความสำคัญกับการบริหารจัดการน้ำ หวังว่าน้ำจะไม่ท่วม หรือท่วมน้อยกว่าเดิม


วันศุกร์ที่ 6 ตุลาคม 2566
06/10/2566
พิมพ์
นายกฯ ติดตามสถานการณ์อุทกภัย พบปะประชาชน อ.พิบูลมังสาหาร อุบลราชธานี ย้ำรัฐบาลให้ความสำคัญกับการบริหารจัดการน้ำ หวังว่าน้ำจะไม่ท่วม หรือท่วมน้อยกว่าเดิม
นายกฯ ติดตามสถานการณ์อุทกภัย พบปะประชาชน อ.พิบูลมังสาหาร อุบลราชธานี ย้ำรัฐบาลให้ความสำคัญกับการบริหารจัดการน้ำ หวังว่าน้ำจะไม่ท่วม หรือท่วมน้อยกว่าเดิม
วันนี้ (6 ตุลาคม 2566) เวลา 16.00 น. ณ บริเวณแก่งสะพือ ตำบลพิบูล อำเภอพิบูลมังสาหาร จังหวัดอุบลราชธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ ติดตามสถานการณ์อุทกภัยและพบปะประชาชนอำเภอพิบูลมังสาหาร
นางสาวศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร กล่าวรายงานสถานการณ์น้ำ การบริหารจัดการน้ำเขตเทศบาลเมืองพิบูลมังสาหารว่า เมื่อปี พ.ศ. 2565 มีประชากรได้รับผลกระทบจากน้ำท่วม จํานวน 1,763 ราย 15 ชุมชน จากทั้งหมด 17 ชุมชนในพื้นที่ จากการรายงานในระบบวอร์รูม อุกทกภัยที่ทางเทศบาลได้พัฒนาขึ้น เพื่อให้ประชาชนและเจ้าหน้าที่ภายในเขตเทศบาลใช้งานร่วมกัน และในปัจจุบันปี 2566 เทศบาลได้นําข้อมูลจากระบบนี้รายงาน คาดการณ์ พยากรณ์น้ำ รวมถึงขอความอนุเคราะห์หน่วยงานที่เกี่ยวข้องเพื่อเปิดประตูระบายน้ำเบื้องต้น และปรับผังภูมิสังคมในการขุดลอกคูคลองในพื้นที่ทั้งหมด 5 เส้น ได้แก่ ห้วยซัน ห้วยไผ่ ห้วยบุ่งโง้ง ห้วยพอก และห้วยหวาย เพื่อเป็นการระบายน้ำ ซึ่งจากผลการดําเนินการดังกล่าวทำให้เกิดผลเป็นรูปธรรม จากเดิมมวลน้ำระดับขนาด 6.34 คือระดับน้ำในวันนี้ เทียบกับปี 2565 ซึ่งระดับน้ำที่เท่ากันนี้ประชากรจะได้รับความเสียหาย จํานวน 65 ครัวเรือน แต่ปัจจุบันได้รับการ แก้ไขปัญหา ทําให้มีบ้านเรือนซึ่งต่ำกว่าระดับน้ำ ที่ 6.34 อยู่เพียง 2 ครัวเรือน
นายชัย วัชรงค์ โฆษกประจำสำนักนายกรัฐมนตรีเปิดเผยว่า นายกรัฐมนตรีกล่าวแสดงความดีใจที่ได้มาพบพี่น้องประชาชนชาวพิบูลมังสาหาร พร้อมกับกล่าวว่า แก่งสะพือเป็นสถานที่ท่องเที่ยวที่สำคัญของจังหวัดอุบลราชธานี นอกจากการส่งเสริมการท่องเที่ยวในจังหวัดใหญ่ ๆ แล้ว รัฐบาลยังให้ความสำคัญกับการส่งเสริมจังหวัดท่องเที่ยวที่เป็นเมืองรอง เพื่อสร้างรายได้จากการท่องเที่ยว สร้างรายได้สู่พี่น้องในชุมชน
นายกรัฐมนตรีกล่าวย้ำว่า รัฐบาลให้ความสำคัญกับการบริหารจัดการน้ำ โดยในปีนี้หวังว่าน้ำจะไม่ท่วม หรือท่วมน้อยกว่าเดิมเพราะมีการเตรียมความพร้อม เตรียมแผนรองรับการบริหารจัดการน้ำ และนอกจากแผนบริหารการจัดการน้ำแล้ว รัฐบาลยังมีแนวคิดในการขยายถนนเพื่อลดความแออัดการจราจรของพี่น้องในพื้นที่จังหวัดอุบลราชธานี สามารถสัญจรไปมาได้อย่างสะดวก และมีคุณภาพชีวิตที่ดี นอกจากปัญหาที่กล่าวมาดังข้างต้น ยังมีอีกหนึ่งปัญหาคือปัญหาเรื่องยาเสพติด ขอให้ความมั่นใจกับพ่อแม่พี่น้องว่า รัฐบาลจะดูแลแก้ไขปัญหายาเสพติดอย่างจริงจัง เพื่ออนาคตลูกหลานของท่านทุกคน

ที่มา : https://www.thaigov.go.th/news/contents/details/73047