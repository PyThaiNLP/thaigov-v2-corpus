รัฐบาลไทย-ข่าวทำเนียบรัฐบาล- นายกรัฐมนตรี ปาฐกถาพิเศษงาน Thailand Economic Outlook 2024 : Change the Future Today หัวข้อ Empowering Economy the Big Change วันที่ 4 ตุลาคม 2566 


วันศุกร์ที่ 6 ตุลาคม 2566
06/10/2566
พิมพ์
นายกรัฐมนตรี ปาฐกถาพิเศษงาน Thailand Economic Outlook 2024 : Change the Future Today หัวข้อ Empowering Economy the Big Change วันที่ 4 ตุลาคม 2566
นายเศรษฐา ทวีสิน นายกรัฐมนตรี ปาฐกถาพิเศษงาน Thailand Economic Outlook 2024 : Change the Future Today หัวข้อ Empowering Economy the Big Change ณ ห้องแมกโนเลีย บอลรูม ชั้น 10 โรงแรมวอลดอร์ฟ แอสโทเรีย ถนนราชดำริ เขตปทุมวัน กรุงเทพฯ วันที่ 4 ตุลาคม 2566
นายเศรษฐา ทวีสิน นายกรัฐมนตรี ปาฐกถาพิเศษ
งาน Thailand Economic Outlook 2024 : Change the Future Today
หัวข้อ Empowering Economy the Big Change
ณ ห้องแมกโนเลีย บอลรูม ชั้น 10 โรงแรมวอลดอร์ฟ แอสโทเรีย
ถนนราชดำริ เขตปทุมวัน กรุงเทพฯ วันที่ 4 ตุลาคม 2566
-----------------------
เมื่อสักครู่นี้ดูวีดิทัศน์ มีการเปรียบเทียบหลายอย่าง เรื่อง รถยนต์ เครื่องบิน จริง ๆ แล้วเรามาจาก Background ใกล้เคียงกัน เพราะฉะนั้นเราเห็นตรงกันอยู่แล้ว เรื่องปัญหา อุปสรรคที่กีดกั้นประเทศไทยที่จะก้าวหน้าไปข้างหน้าได้ ผมในฐานะที่เป็นนายกรัฐมนตรี ไม่อยากให้ท่านมองผม ว่าผมเป็นนายกฯ วันนี้อยากให้มองผมในฐานะเป็นนักธุรกิจคนหนึ่งที่ได้รับมอบหมายจากพวกท่าน ให้มานำพาประเทศไทยไปสู่จุดที่เราสามารถไปถึงได้ จะได้มีความเข้าอกเข้าใจซึ่งกันและกัน และคิดตามผมไปด้วยในบริบทที่ผมอยู่ในวันนี้ โดยท่านอยู่ในสถานการณ์เดียวกัน
ที่เราเปรียบเทียบกันไปว่าเป็นรถยนต์ที่อาจจะวิ่งช้ากว่าเพื่อนฝูงอยู่พอสมควรเหมือนกัน เรื่องนี้ไม่ต้องมีใครเถียง เพราะตัวเลขเป็นตัวชี้วัดบ่งบอกถึงการที่เราสู้กันได้หรือไม่ได้ แต่เราอย่ามาพูดดีกว่า เพราะว่าต่างกรรมต่างวาระ เราไม่สมควรที่จะมาพูดถึงรัฐบาลก่อนหรืออะไร เพราะท่านเองท่านก็มีปัญหาตอนที่ทำงานมา และได้แก้ไขปัญหาของประเทศชาติไปในช่วงห้วงเวลาของเวลา ก็มีปัญหาที่แตกต่างกันไป ท่านก็ได้แก้ไขมา เวลานี้เป็นเวลาของรัฐบาลนี้ เราต้องทำต่อไปให้ดีที่สุด
เครื่องยนต์ของประเทศผมใช้คำว่าเดินช้ามากในเวลาที่ผ่านมา เริ่มจากภาคที่เอาคนหมู่มากก่อน ผมอาจจะพูดกลับไปกลับมาไม่ค่อยเป็นขั้นตอนเท่าไร เพราะอยากให้เป็นการสนทนากันมากกว่า จะได้พูดกันอย่างตรงไปตรงมาและชัดเจนขึ้น คนหมู่มาก ภาคเกษตรกรรมของไทย ถือว่าเป็นภาคส่วนที่น่าสงสารที่สุดภาคหนึ่ง รายได้ชักหน้าไม่ถึงหลังตลอดเวลา การที่ต้องพักหนี้ 13 หนภายในระยะเวลา 9 ปี เชื่อว่าไม่ได้เป็นความประสงค์ของเกษตรกร ทุกท่านในที่นี้ ตัวผมเอง เกษตรกรเองก็มีศักดิ์ศรี เขาอยากประกอบอาชีพที่สามารถใช้จ่ายเงินได้ ใช้หนี้ใช้สินได้โดยที่รัฐบาลไม่ต้องมาช่วยเหลือจุนเจือเขา เหตุผลที่เราต้องพักหนี้ พักแล้วพักอีก พักแล้วไม่จบ แถมระยะยาวไม่ถูกบูรณาการ ก็มีอยู่หลาย ๆ ประเด็น
ประเด็นแรก ไม่ท่วมไม่แล้ง ถ้าเกิดไม่ท่วม ถ้าเกิดไม่แล้ง จริง ๆ วันไหนก็ไม่เหมาะเท่าวันนี้ ที่เราจะพูดเรื่องนี้ เรื่องไม่ท่วมอย่างเดียว วันนี้ทุกคนก็เจอปัญหานี้ ถ้าท่วมไปแล้ว รัฐบาลมีนโยบายที่จะต้องชดใช้เขาไร่ละกี่บาทก็ตามที ผมเชื่อว่าไม่มีใครคอยหรอกครับ เขาไม่ได้อยากได้ตรงนี้ เขาอยากให้รายได้ต่อไร่ที่เขาทำอยู่ สูงกว่าเงินที่เขาควรจะต้องได้จากการที่รัฐบาลรับผิดชอบที่เขาประสบภัยพิบัติ ถ้าเราทำให้ไม่ท่วมไม่แล้งอย่างเดียว ผมเชื่อว่าเศรษฐกิจไทยจะไปได้ไกลมาก การลงทุนโครงสร้างพื้นฐานเกี่ยวกับเรื่องน้ำเป็นเรื่องที่เราต้องทำทั้งระบบ
เมื่อวานนี้ตอนเย็นผมเข้าไปที่พรรคเพื่อไทย ไปเจอ สส. ผมจะพยายามเข้าอาทิตย์ละหน เพื่อให้ตัวผมเองได้อยู่ติดกับข้อมูล กับ สส. สส.คือประชาชน จะได้เข้าใจถึงปัญหาได้ ผมเดินเข้าไปมีคนพูดกับผมเรื่องน้ำสิบกว่าคน แม่น้ำที่เอ่อ ฝายนี้พัง แหล่งน้ำนี้ตื้นเขิน แหล่งน้ำนี้น้ำล้น จังหวัดนี้เป็นอย่างนั้น จังหวัดนี้เป็นอย่างนี้ ตอนนั้น 5 โมงเย็น ผมโดนมาเยอะ ที่พารากอนก็เพิ่งมีเหตุการณ์ที่ไม่น่าเกิดขึ้น ผมมาเจออย่างนี้เข้าไปอีกประมาณ 12 สส. ที่เข้ามาคุยกับผมเรื่องนี้ เรียนตรง ๆ ว่าผมสับสน ผมงง จนกระทั่ง จริง ๆ แล้วอาจจะมี สส.ท่านหนึ่งเห็นหน้าผมว่าผมงง ก็เลยมาบอกผมว่า ท่านครับ เอาอย่างนี้ดีกว่า ที่คุยเมื่อสักครู่นี้เป็นภาคอีสานทั้งหมด ทำไมท่านไม่ลองจัดสักหนหนึ่ง อธิบายให้ สส.ฟัง ว่าแผนบูรณาการด้านน้ำของรัฐบาลโดยภาพรวมเป็นอย่างไร
เมื่อเช้านี้ผมเจอท่านรัฐมนตรีเกษตรฯ เป็นภารกิจแรก เชิญท่านมา ขอท่านว่าขอให้ไปพูดคุยว่า การบริหารจัดการน้ำทั้งหมดที่จะไม่ให้ท่วมไม่ให้แล้งมีอะไรบ้าง และแผนระยะยาวของเราจะมีอย่างไรที่จะไม่ให้เกิดปัญหาขึ้น เรื่องนี้ภาพรวม ผมพูดคุยกับท่านนายกสมาคมธนาคารไทย ท่านสอนผมอย่างหนึ่ง ท่านบอกผมว่า นิด ถ้าคุณลงทุนในแง่โครงสร้างพื้นฐานที่เป็นไฮเทคซึ่งเป็นสิ่งที่จำเป็น เป็นสิ่งที่ต้องทำ อย่างเงินลงทุนไป 100 บาทนี่ 90 บาทออกไปอยู่ต่างประเทศหมด ไปซื้อหัวรถจักร ไปซื้อระบบ IT System เป็นเงินที่หลุดไปนอกประเทศเยอะ แต่ก็ต้องทำ แต่ในทางกลับกัน ท่านสอนทำให้คิดกลับไปใหม่ว่า ถ้าเกิดเราลงทุน 100 บาทที่เกี่ยวกับไม่ท่วมไม่แล้งนี้ 90 กว่าเปอร์เซ็นต์อยู่ในเมืองไทยทั้งหมด เป็นเทคโนโลยีชั้นต่ำ ไม่จำเป็นจะต้องใช้ไฮเทคอะไร ใช้ความใส่ใจ ใช้แผนบูรณาการที่ครบแพ็กเกจเลย ถ้าเราไม่ท่วมไม่แล้งอย่างเดียว GDP เราจะขึ้นอย่างมโหฬาร โดยที่เราไม่จำเป็นต้องไป Subsidize เรื่องน้ำท่วมน้ำแล้ง เรื่องนี้ขอเวลาอีกนิดหนึ่ง รัฐบาลนี้ตระหนักดีถึงเรื่องนี้ อาทิตย์นี้ผมจะลงไปพื้นที่จังหวัดอุบลราชธานี ซึ่งแน่นอนท่วมทุกปี ท่วมยาว จะหาข้อมูล ผมเชื่อว่าภายใน 3 เดือนนี้จะมีอะไรที่เป็นบวกเกิดขึ้นได้
เรื่องการบริหารจัดการน้ำมีอยู่ 4 เสา เสาแรกคือ เรื่องการบริโภคอุปโภค ซึ่งเราไม่ขาดอยู่แล้ว เรื่องการ Maintain ระบบนิเวศเราก็ไม่ขาด เรื่องที่เราพูดตลอดเวลาคือเรื่องของการเกษตร ซึ่งทุกคนเป็นห่วง ก็น่าเป็นห่วง แต่เรื่องหนึ่งซึ่งจริง ๆ แล้วเราพูดกันน้อยคือเรื่องอุตสาหกรรม เราคาดว่าเราจะมีน้ำพอในเรื่องอุตสาหกรรม ผมเรียนตรง ๆ ว่าก็เป็นเรื่องที่น่าเป็นห่วง และเป็นเรื่องที่เราต้องใส่ใจให้มากกว่านี้ รัฐบาลนี้เชิญนักธุรกิจมา ที่กำลังจะจีบนักลงทุนระดับโลกมาลงทุน ซึ่งถ้าเป็น Hi-tech Industry เป็นที่ทราบกันดีอยู่ว่าความต้องการของน้ำมีมโหฬาร ในการที่จะผลิต Product ต่าง ๆ ออกมา ถ้าเราไม่ให้ความสำคัญกับเรื่องนี้ ถ้าเราไม่ให้ความมั่นใจว่ารัฐบาลนี้สามารถทำให้เขามีความสบายใจได้ในแง่ของเรื่องน้ำ ก็จะทำให้เป็นปัญหาในการดึงดูดนักลงทุน ตรงนี้เรายืนยันและเราต้องพยายามทำให้ได้ เรื่องที่ผมเดินทางไปต่างประเทศ ไปติดต่อกับบริษัทใหญ่ ๆ ไม่ว่าจะเป็นไมโครซอฟต์ กูเกิ้ล เทสล่า ไมโครชิพ อื่น ๆ ที่เรากำลังจะทำต่อไปนี้ เป็นการลงทุนเป็นล้าน ๆ Total Investment เป็นล้าน ๆ หลายท่านที่อยู่ในที่นี้ก็ทำธุรกิจที่เกี่ยวโยงกับพวกนี้ด้วย เราก็อยากให้เขามา แล้วก็อยากให้ยกระดับภาคอุตสาหกรรมของประเทศไทยสูงขึ้นมา เพื่อทำให้ GDP โตได้ ไม่อย่างนั้น GDP โตไม่ได้ ไม่อย่างนั้นเราจะยกขีดการแข่งขันของประเทศไทยไปไม่ได้
ช่วงที่ผ่านมา ประเทศที่แข่งขันกับเรา อินโดนีเซียหรือเวียดนาม เขาออกไปข้างนอกเยอะมาก ผมอยากจะบอกว่า คำว่าจะเป็นนายกรัฐมนตรี ผู้นำสูงสุดของประเทศ เรียกให้สวยหรูอย่างไรก็ตามที หน้าที่ของผมวันนี้ผมเป็นเซลล์แมน ผมต้องขายสินค้าดี ๆ ของประเทศให้ได้ ผมต้องไปขายความเชื่อมั่นที่นักลงทุนจะให้กับประเทศไทยให้ได้ เป็นหน้าที่เป็นภารกิจหลักของผม ในสถานะเซลล์แมนเบอร์ 1 ของประเทศ ที่ต้องทำให้เรื่องนี้เกิดขึ้นมาให้ได้ ความมั่นใจที่เขาต้องมี ไม่ว่าจะเป็นระบบของกฎหมายที่ยังมีความเยิ่นเย้อ มีความซับซ้อน ไม่เอื้อให้เกิดการทำธุรกิจที่ตรงไปตรงมาได้ ก็จะเป็นอุปสรรค ภารกิจนี้ไม่ง่าย เราต้องมีความจริงใจในการที่เราอยากแก้ไขปัญหานี้ขึ้นมา บริษัทที่ผมไปเจอมาหลาย ๆ บริษัท ไม่ว่าจะเป็นไมโครซอฟต์ กูเกิ้ล เทสล่า เขาไม่ได้ลงทุนนอกประเทศเป็นครั้งแรก เขาลงทุนในหลายประเทศมาก่อน หลักการคิด หลักการที่เขาไปตกลงกับหลายประเทศที่เขาไปตั้งโรงงานเรียบร้อยแล้ว เป็นหลักการ International เขาเข้ามาประเทศไทย ประเทศเราเองก็มีหลักการอยู่เยอะ บางหลักการก็ไม่เป็น Inter ผมก็ต้องกลับมาดูว่าหลักการนั้น ๆ ถ้าเราไปทลายกำแพงตรงนี้เราสามารถทำได้หรือไม่ ถ้าเราสามารถทลายกำแพงตรงนี้ได้ผมก็เชื่อว่าเขามีความมั่นใจว่าประเทศเราพร้อมที่จะเปิดประตูการแข่งขันอย่างเต็มที่ ไม่ใช่แค่เป็นวาทกรรมสวยหรู หรือแค่เดินทางไปต่างประเทศ แล้วไปพูดคุยกับเขาเพื่อดึงดูดเขามา อันนี้ถือเป็นภารกิจใหญ่ เป็นเรื่องที่รัฐบาลไทยต้องให้ความสำคัญอย่างยิ่ง
เรื่องดี ๆ ที่ต้องพูดถึง เรื่อง Life style เรื่อง ชีวิตความเป็นอยู่ Cost of living หลาย ๆ อย่าง เป็นเรื่องที่ดี เรื่องที่เรามีความพร้อมทางด้านโรงเรียน International ด้าน Health care service เหล่านี้ถือว่าเป็นเรื่องที่ดี ทางด้านความพร้อม ด้านอินเทอร์เน็ต เป็นเรื่องที่ดี เราไม่ต้องพูดหรอกครับเรื่องที่ดีอยู่แล้ว เรามาพูดเรื่องที่ต้อง Improve ต้องแก้ไขเพื่อผลักดันประเทศให้เดินไปข้างหน้าให้ได้ ตรงนี้ผมถือว่าเป็นเรื่องที่สำคัญ
แขกผู้มีเกียรติครับ ผมว่าภารกิจนี้เป็นภารกิจใหญ่ และไม่เป็นอะไรที่ง่าย รัฐบาลทำคนเดียวไม่ได้ เอกชนต้องร่วมด้วยช่วยกัน บริบทใหม่ของกระทรวงการต่างประเทศ นอกเหนือจากการจัดการเรื่อง Protocol ในการมาเยือนของผู้นำประเทศ ก็ต้องเป็นเซลล์แมนที่ดีด้วย กระทรวงการต่างประเทศจะต้องเป็นหัวหอกสำคัญในการที่จะติดต่อเจรจาเรื่อง FTA ควบคู่ไปกับกระทรวงพาณิชย์ ควบคู่ไปกับรัฐบาล ตัวผมเอง เพื่อที่จะเปิดประตูการค้าให้ได้มากยิ่งขึ้น ทูตต่าง ๆ ที่อยู่ตามประเทศสำคัญ ๆ ต้องพบปะกับนักลงทุนมากยิ่งขึ้น ต้องไม่กลัวที่จะเจอนักลงทุน ต้องไม่กลัวที่จะเจอเอกชน รัฐบาลต้องไม่กลัวเวลาที่ไปเจรจาทวิภาคีกับต่างชาติ ต้องยอมที่จะให้พวกท่านไปด้วย ต้องเชื้อเชิญให้พวกท่านไปด้วย เราไปด้วยกัน ทีมไทยแลนด์ ต้องไปช่วยกันพูด ต้องไปช่วยกันสร้างความมั่นใจกับนักลงทุน อันนี้จะเป็นบริบทใหม่ในการทำงานของรัฐบาลนี้
เมื่อผมเดินทางไปต่างประเทศ ถ้าไม่ขัดกับหลักกฎหมายหรือหลักนิติธรรมที่รัฐธรรมนูญระบุไว้ว่ารัฐบาลสามารถทำได้ ผมอยากเชื้อเชิญ ผมอยากให้ทุกท่านมีความพร้อมในการที่จะเดินทางออกไปร่วมกับผม ไปช่วยดึงดูดนักลงทุนเข้ามา เพื่อไปยกระดับภาคอุตสาหกรรมไทย ยกระดับความมั่นใจที่ทั่วโลกให้กับเรา ทุกที่พร้อมครับ ไม่ใช่แค่ภาคอุตสาหกรรมอย่างเดียว ภาคการเงินก็พร้อม บริษัทใหญ่ ๆ เช่น ซิตี้แบงก์ หรือ เจพี มอร์แกน ก็มี License ครบทุกอย่าง แต่ว่า Fully Utilize หรือเปล่า ก็เปล่า ทำไมเขาไม่ Fully Utilize ก็เพราะเราไม่มีธุรกิจให้เขาทำ แต่การที่เราออกไปทำธุรกิจข้างนอก ดึงดูดนักลงทุนเข้ามา ทำให้มีธุรกรรมมากยิ่งขึ้น บอกเขาว่าเราต้องการอะไร ไม่ใช่ให้เขามาลงทุนอย่างเดียว พวกท่านหลาย ๆ ท่านที่นี่มีกระแสเงินสดที่ดี มี Ability ที่มโหฬาร มีบุคลากรที่พร้อมที่จะออกไปลงทุนต่างประเทศ ก็ถือเป็นเรื่องที่ดีเป็นเรื่องที่น่าสนับสนุน สถาบันการเงินเหล่านี้ก็อยากจะเข้ามา อยากจะเข้ามามีส่วนร่วมในการเจริญเติบโตของไทย เป็น Next chapter ของประเทศไทย อยากจะขอร้องว่าวันนี้ถ้าท่านกลับไป ให้มีความทะเยอทะยาน ให้มีความมั่นใจกับ Next step ของประเทศไทยครับ
อีกหลาย ๆ เรื่อง อีกหลาย ๆ องค์กรของรัฐที่เราต้องมีการพัฒนา ปรับปรุงวิธีการทำงาน ซึ่งผมก็ดีใจครับเมื่อ 2 วันก่อนได้พบกับทางผู้จัดการตลาดหลักทรัพย์แห่งประเทศไทย ก็ได้มีการพูดคุยว่า ตลาดหลักทรัพย์ไทยเป็นตลาดหลักทรัพย์ที่แข็งแกร่ง เกือบจะเรียกว่าดีที่สุดในภูมิภาคนี้ก็ว่าได้ เราต้องเป็น Center ในการนำบริษัทต่างประเทศมา List ในประเทศไทย ต้องออกไปพูดมากขึ้น ต้องออกไปทำอะไรมากขึ้น เป็นการส่งสัญญาณว่าตลาดทุนของประเทศไทย แหล่งระดมทุนของประเทศไทยดีที่สุดในภูมิภาคนี้ ก็เป็นการ Imply กลาย ๆ ว่าประเทศไทยเหมาะสมกับการลงทุนด้วย ต่อไปนี้เราจะไม่เห็นแค่บริษัทที่ไปโร้ดโชว์ เราจะเห็นประเทศไปโร้ดโชว์ เราต้องมีความภาคภูมิใจในการที่เราเป็นคนไทย ในการที่เราต้องออกไปพบปะกับนักลงทุนทั่วโลก ไม่ว่าจะเป็นที่ยุโรป ที่อเมริกา ทั่วภูมิภาค เรามีนโยบายอย่างไร เรามีนโยบายอะไร เรามีความเสี่ยงทางด้านไหนบ้าง พูดให้หมด อธิบายให้เขาเข้าใจ แล้วก็จะมีบริษัทใหญ่ ๆ ตามไปด้วย เป็นระยะกลาง แล้วระยะยาวเราจะมีบริษัทที่ไซส์ขนาดกลาง ที่ตามไปด้วย การระดมทุนเป็นการไปเชื้อเชิญ เป็นการไปบอกกล่าวว่านี่คือสถานที่ที่เราควรจะมาลงทุน เหล่านี้เป็นเรื่องที่องค์กรรัฐวิสาหกิจ หรือ องค์กรที่เกี่ยวข้องกับรัฐจะต้องปรับปรุง แล้วก็นำไปทำต่อ รัฐบาลเดินคนเดียวไม่ได้ครับ เราต้องการทุกภาคส่วนเข้ามามีส่วนในนี้
เรื่องนโยบายของรัฐก็ไม่อยากจะมาเล่าให้ฟังเยอะ แต่ผมว่าทุกวันนี้ท่านก็ทราบดีอยู่แล้วว่ามีนโยบายอะไรบ้าง ระยะสั้นคือลดค่าใช้จ่าย เรื่องของการพักหนี้เกษตรกรก็เป็นเรื่องหนึ่งซึ่งพักไปแล้ว 13 หนภายใน 9 ปี หนนี้หนที่ 14 ก็ต้องทำเพราะเขาเดือดร้อน ให้เขามีขวัญและกำลังใจในการเดินต่อไป
แขกผู้มีเกียรติครับ เกษตรกรเป็นภาคส่วนที่น่าสงสารมาก รายได้ต่ำ องค์ความรู้น้อย รัฐบาลนี้ ผมพูดไปหลายเวทีแล้ว ถ้าไม่จำเป็นจริง ๆ มีวิกฤตจริง ๆ เราจะไม่มีการจำนำ ประกัน หรือจ้างผลิต เราจะเสริมให้เขามีรายได้สุทธิ ผมเน้นว่ารายได้สุทธิ เพราะการจำนำหรือประกันเป็นเรื่องของ  Income ไม่ใช่รายได้สุทธิ ผมเน้นนะครับ รายได้สุทธิของเกษตรกรจะต้องโตขึ้น 3 เท่าภายใน 4 ปีของรัฐบาลนี้ ผ่านการให้องค์ความรู้ ผ่านการเปิดตลาดใหม่ ๆ ในตลาดที่เราเกือบจะเรียกว่าไม่เคยเป็นมาก่อน ไม่เคยไปมาก่อน ไม่ว่าจะเป็น Middle East แอฟริกา ตลาดเหล่านี้เป็นตลาดที่มีการเติบโตของประชากรค่อนข้างสูง เป็นตลาดที่ไม่มีความมั่นคงทางอาหาร ประเทศไทยเป็นประเทศที่มีความมั่นคงทางอาหาร และจะเป็นประเทศที่มีความมั่นคงทางอาหารสูงขึ้นอีกด้วยในอนาคต เราต้องสนับสนุน เราต้องให้องค์ความรู้ที่ดี เราต้องเพิ่มผลผลิตต่อไร่ เราต้องเปิดตลาดให้กว้างขึ้น เราต้องสร้าง Value add ให้กับสินค้าเกษตรไทยเพื่อให้รายได้สุทธิเข้ากระเป๋าเกษตรกรให้ได้มากยิ่งขึ้น
อีกภาคส่วนหนึ่งซึ่งน่าสงสารและน่าเห็นใจมากคือภาคการประมงไทย เราเคยเป็นเจ้าสมุทร เราเคยส่งออกปีละ 350,000 ล้าน ปัจจุบันนี้เรานำเข้าสัตว์น้ำ 150,000 ล้าน ไป-กลับนี่คือ 500,000 ล้าน ถ้าท่านไปดูจังหวัดเลียบชายฝั่งทั้งหลาย สมุทรสาคร สมุทรสงคราม ชลบุรี ระยอง จันทบุรี ตราด เรือประมงจอดเป็นซากเต็มไปหมด เรื่องกฎหมาย IUU เป็นเรื่องสำคัญ เข้าใจครับ ว่ามีหลายท่านกังวลเรื่องสิทธิมนุษยชน Human right ต่าง ๆ ซึ่งเป็นเรื่องสำคัญ แต่ก็ทุกท่านเป็นนักธุรกิจ เรื่องของการต่อรองเป็นเรื่องสำคัญ เราไม่จำเป็นต้องยอมหมด เรื่องที่เราเห็นว่าเป็นปัญหา เราต้องไปต่อรอง เพื่อให้ประมงไทยกลับมาดำเนินชีวิตต่อได้ เพื่อให้เรามีความมั่นคงทางอาหาร เพื่อให้เรือประมงไทยออกไปได้อีก ที่บอกว่าสัตว์น้ำในอ่าวไทยมีน้อยลงไป ก็อาจจะมีความจริงบ้าง แต่อย่าลืมว่าเราไม่จำเป็นต้องทำการประมงแค่อ่าวไทย น่านน้ำอินโดนีเซียซึ่งเราก็สามารถออกไปจับได้ มีข้อตกลงชัดเจน ทรัพยากรพร้อม แต่ความพร้อมของอุปกรณ์ ความพร้อมของชาวประมงไม่มีครับ ตลาดมีเยอะครับ เรื่องนี้ก็เป็นเรื่องใหม่ เป็นเรื่องที่รัฐบาลนี้ต้องไปเจรจา ต้องไปเปิดตลาดมากยิ่งขึ้น IUU จริง ๆ แล้วก็เป็นเรื่องของ EU เป็นส่วนมาก ท่านทราบหรือไม่ว่าตลาดสัตว์น้ำที่เราส่งไป EU เป็นกี่เปอร์เซ็นต์ 8 เปอร์เซ็นต์ครับ แต่การที่เราต้องไปตกลงอะไรเยอะแยะไปหมดนี้ เยอะกว่าที่เขาขอมาด้วย ก็ต้องมีการแก้ไขครับ เราจะพยายามไป Work out มา แล้วให้ประมงไทยกลับมาผงาดอีกครั้งหนึ่ง อันนี้ไม่ได้ลงรายละเอียดแค่ประมง เพียงแต่บอกเฉย ๆ ว่า ปัญหามีเยอะ รัฐบาลนี้พยายามจะ Take care ทุกภาคส่วน
ปัญหา Green Energy ก็เป็นเรื่องสำคัญ ผมเองต้องยอมรับว่านึกว่าตัวเองเข้าใจเรื่องนี้ แต่พอไปได้คุยกับต่างประเทศดู ก็ได้รู้ว่าความรู้เรายังน้อย และในฐานะผู้นำของประเทศเราต้องพัฒนาขึ้นเยอะ เราต้องทำอะไรอีกเยอะมาก การที่บริษัทจะลงทุน ต่างประเทศจะมาลงทุนได้ พลังงานสะอาดก็เป็นเรื่องสำคัญ ไม่ใช่ว่ามีไฟฟ้าพออย่างเดียวก็ไม่ได้ ต้องมีเรื่องพลังงานสะอาด ต้องมีหลายเรื่องที่เราต้องจัดการแก้ไขกันไป เพื่อให้สัดส่วนการใช้พลังงานสะอาดสูงขึ้น การประชุม UNGA หรือการประชุมสหประชาชาติปีนี้ มีจับคู่ทะเลาะกันหลายคู่เหลือเกิน ท่านก็รู้ แต่ทางสหประชาชาติเขาเก่ง และเหมาะสมที่นำเรื่องของ Sustainability Development Goal เข้ามา เพื่อที่จะให้เรามี Goal ที่ชัดเจนในการที่จะไปจัดการเรื่องคาร์บอนให้ดีขึ้นอีกเยอะ เรื่องนี้ทุกคนให้ความสำคัญเยอะ จุดมุ่งหมายเดียวกัน 190 ประเทศที่ไป ให้ความสำคัญและเห็นตรงกัน ก็เป็นการ Shift focus เรื่องที่ทะเลาะกันมาเป็นเรื่องที่เห็นด้วยตรงกัน ทุกวงที่ไปสนทนาดึงดูดให้มีการลงทุนที่นี่ ก็พูดถึงเรื่องนี้หมด ผมเองก็ตกใจเหมือนกัน ว่าสถาบันการเงินใหญ่ ๆ บางอัน ปัจจุบันนี้ไม่สามารถปล่อยบริษัทที่ทำเรื่องของการใช้น้ำมันได้ เขาเรียก Brown Energy ไม่ใช่ Green Energy เขาไม่สามารถเปลี่ยนได้แล้ว ถึงแม้บริษัทนั้นพยายามที่จะ Transform ตัวเองจาก Brown มาเป็น Green ก็ตามที ซึ่งผมก็แปลกใจ ผมคุยกับผู้บริหารสูงสุดของเขา อ้าว คุณให้เขาเปลี่ยนจาก Brown มาเป็น Green ถ้าคุณไม่ให้ Funding เขา เขาจะเปลี่ยนได้อย่างไร มันก็น่ากลัวนะครับ ตรงนี้เป็นเรื่องที่เราเองต้องพัฒนา ต้องเปลี่ยนแปลงไป ไม่อย่างนั้น ไม่ใช่แค่มี BOI  Incentive ที่ดี มีความพร้อมแต่ละด้าน น้ำไม่ท่วมไม่แล้ง มีน้ำพอ แต่ถ้าเรื่องของ Green Energy ไม่ Meet target เขา เราก็ไม่สามารถเดินไปข้างหน้าได้ อันนี้เป็นอะไรที่ภาคเอกชนต้องตระหนักดี และรัฐบาลต้องสนับสนุนให้มีตรงนี้เกิดขึ้น ซึ่งก็เป็นโจทย์ที่ยากเพราะว่าหลาย ๆ ท่านนั่งอยู่ที่นี้ก็ทราบว่า Foreign Direct Investment มาจากประเทศอะไร มาจากประเทศญี่ปุ่น เป็นประเทศที่มีบุญคุณกับประเทศไทยเยอะมาก ภาคอุตสาหกรรมเราเติบโตมาได้ขนาดนี้ ก็เพราะประเทศญี่ปุ่น เรามีความสัมพันธ์กันมาตั้งแต่ราชวงศ์ ลงมาถึงวงการธุรกิจ แต่เขาเองเขาอาจจะดำเนินเส้นทางธุรกิจผิดพลาดไป โดยที่เขาช้าเรื่อง EV
ประเทศไทยเคยเป็น Detroit of Asia แสดงว่ารถสันดาปที่ประกอบที่นี่เยอะมาก แต่บังเอิญเป็นความเก่งของพวกท่านที่นั่งอยู่ที่นี้ที่สามารถดึงดูด EV มาได้ด้วย เรากำลังจะเป็น EV Hub ที่ใหญ่ที่สุด แล้วเราทำอย่างไรกับภาคอุตสาหกรรมที่ให้คุณประโยชน์กับเรามาตลอด 50 ปีที่ผ่านมา เราจะเทคแคร์เขาอย่างไร เราจะดูแลเขาอย่างไร ท่านผู้บริหารหลายท่านให้ข้อคิดว่า ถ้าเราไปผลักดันเรื่องสันดาปมากเกินไป มันก็จะย้อนแย้งกับเรื่องที่เราไปโปรโมท EV อันนี้ก็เป็นเรื่องที่น่าคิดเป็นโจทย์ยากของรัฐบาลนี้เหมือนกัน ภาคส่วนที่พึ่ง Supply chain ของรถสันดาปก็มีเยอะ Industry ของเราก็มีเยอะที่เราพึ่งตรงนี้ ผมเชื่อว่าหลายท่านก็มีความกังวลใจอยู่ ส่วนท่านที่ไป EV ถือว่าเป็นเรื่องดีก็เป็นเรื่องที่น่าชื่นชม เป็นที่เรื่องต้องผลักดันต่อ เป็นเรื่องที่รัฐบาลต้องสนับสนุนต่อไม่ใช่เป็นเรื่องที่เราจะต้องมาหยุดเพราะญี่ปุ่นเป็นไม่ได้ แต่ในฐานะที่เราเป็นคนไทย เราถูกสอนมาว่าเราลืมต้นน้ำไม่ได้ความเป็นคนไทยเราต้องมีสำนึกในบุญคุณ ไม่ใช่ทำดีกันแล้วก็แล้วกันไป เราไม่ใช่ชนชาติที่เป็นอย่างนั้นเราต้องคำนึงถึงคนที่ทำอะไรมาให้เราดี เราต้องเทคแคร์เขาแต่บนโจทย์ที่มันยากอันนี้รัฐบาลเราก็จะพยายามที่จะ Balance ในสองจุด ๆ นี้เหมือนกันเพราะถือว่าเป็นภาคอุตสาหกรรมที่สำคัญ
อีกเรื่องหนึ่งซึ่งเป็นเรื่องที่ผมเชื่อว่าประเทศไทยได้เปรียบในทุก ๆ ด้าน แต่ว่าเรายังโปรโมทน้อยเกินไป คือเรื่องของแหล่งท่องเที่ยว เรื่องของการจัดนิทรรศการจัดงานระดับโลก เรามีความพร้อมเรามีความพร้อมมากเลยตรงนี้ อาจจะมีเรื่องของบางอย่างซึ่งเราเองอาจจะหลอกตัวเองหรือว่า ถ้าใช้คำศัพท์บ้าน ๆ คือสังคมอีแอบ ก็ยังมีอยู่มาก  ไม่ว่าจะเป็นเรื่องกฎหมายต่าง ๆ หรือข้อบังคับต่าง ๆ ว่าถ้าเกิดคนเขามาที่นี่ บางทีก็บินเข้ามาถึงตอนสี่ห้าทุ่มเที่ยงคืนต้องปิดแล้ว ผับ บาร์ ปิด แต่มันก็มีเล็ดรอดเปิดอยู่ดี ตรงนี้เราจะทำอย่างไร ถ้าเกิดจะเปิดถึงตลอด 24 ชั่วโมง ก็มีคนเอ๊ะเหมือนกันว่าทำไมถึงทำอย่างนั้น จะมีปัญหาหรือเปล่าความมั่นคงอะไรเยอะแยะไปหมด แต่ถ้าเกิดเรามาคิดกันใหม่ว่าที่เราปิดกันอยู่ตีหนึ่งหรือเที่ยงคืน มันเพียงพอต่อการแข่งขันกับเมืองอื่น ๆ ทั่วโลกไหมในฐานะที่เราจะเป็น Hub แห่งการท่องเที่ยว หรือ Entertainment Center มันพอไหม ถ้าไม่พอเรามาคิดกันดูไหม และยอมรับเสียว่าเราควรจะต้องขยายเวลาไหม ควบคู่ไปกับเรื่องระบบภาษีต่าง ๆ ที่จะทำให้ประเทศดีขึ้น
รัฐบาลนี้ก็เตรียมพร้อมเรื่องของวีซ่าฟรีจีนที่เพิ่งผ่านไป ก็เป็นแค่จุดเริ่มต้นยังจะมีอีกนโยบายหลัก ๆ หลาย ๆ อันที่ทยอยคลอดออกมา เพื่อจะสนับสนุนให้เมืองไทยเป็นจุดศูนย์กลางแห่งการท่องเที่ยว เป็นจุดที่หมายปองของต่างชาติ ผมก็ขอความกรุณาว่าถ้าเกิดนโยบายออกไปดี ๆ ผมเชื่อว่ามีข้อดีข้อเสีย อยากให้นำเสนอทั้งสองข้าง อยากให้พูดจาอย่างตรงไปตรงมาเสนอแนะอย่างสร้างสรรค์ ผมว่าที่ผมพูดไปทั้งหมดก็มีเรื่องของระยะสั้น ระยะกลาง ระยะยาว หลาย ๆ อย่าง เรื่องการลงทุนข้ามประเทศ กว่าเขาจะมาตั้งโรงงานก็อีกหลายปี ก็ถือเป็นระยะยาวแล้วกัน ระยะกลางก็คงมี ระยะสั้นก็เรื่องของการแก้ไขปัญหาทั้งหลาย ไม่ว่าจะเป็นเรื่องของ Digital Wallet ที่เราทำมา ตรงนี้ผมก็เชื่อว่าทุกท่านทราบอยู่แล้ว  แต่มีอีกเรื่องหนึ่งซึ่งเป็น เรามี Quick win เรามี Medium term win เรามี Long term win แล้ว Always win ก็คือการแก้ไขปัญหาความเหลื่อมล้ำ ซึ่งผมว่าทุกคนสามารถทำได้ตลอดเวลา
เรื่องที่เราต้องให้ความเสมอภาคในทุก ๆ ด้าน เรื่องที่เป็นเรื่องของสภาพจิตใจ เรื่องของสิทธิในการที่จะเลือกต่าง ๆ ไม่ว่าสิทธิในการเลือกประกอบอาชีพ ไม่ว่าสิทธิในการเลือกเพศสภาพ ซึ่งหลาย ๆท่านนี้อาจจะเห็นด้วยหรือไม่เห็นด้วย แต่ผมถือว่าเรื่องนี้เป็นเรื่องที่ทั่วโลกยอมรับแล้ว ประเทศไทยเองก็ต้องพัฒนาไป สิทธิเสรีภาพเหล่านี้เป็นเรื่องสำคัญ เป็นเรื่องที่นักลงทุนต่างประเทศก็มองอยู่ ว่าเราให้สิทธิเสรีภาพเรื่องเหล่านี้มากขนาดไหน เรื่อง Incentive เป็นอีกเรื่องหนึ่ง เรื่องของดูแลเรื่องจิตใจของชาวต่างชาติที่เขาจะมาที่นี่ หรือแม้กระทั่งคนของเราเองก็ตามทีเป็นเรื่องสำคัญ
เรื่องนี้ผมพูดหลายเวทีแล้ว ก็ไม่อยากจะพูดอีกแต่ว่าโดยส่วนตัวแล้วมีความเชื่อจริง ๆ ว่าเป็นการแก้ไขปัญหาได้ในระยะยาว ปัญหาความแตกแยกในสังคมไทยไม่ว่าแตกแยกทางด้านความคิด   เพราะว่าคนแต่ละ Generation เองก็มีความเชื่อต่างกัน ก็รักบุคคลต่างกันไป แต่ว่าถ้าเกิดเรามีการพูดคุยกันให้มีการเข้าใจถึงเหตุผลแต่อาจจะเห็นต่างได้ ผมถือว่าจุดแรกถ้าเข้าใจกันแล้วแต่เห็นต่างผมเชื่อว่าเป็นจุดแรกที่เราพอจะพูดคุยกันได้ในพื้นที่ที่ปลอดภัย ในหลาย ๆ เรื่องที่เราทำภายใต้กฎหมายปัจจุบันที่มีอยู่ การแสดงตนผ่าน Social media ต่าง ๆ ซึ่งปัจจุบันนี้ก็ถือว่าเป็นภาคอุตสาหกรรมที่สำคัญ เรื่องของการใช้ Social media ทุก ๆ Generation ทั้งอายุน้อยอายุมากทุกคนใช้กันหมด โดยเฉพาะอย่างยิ่งทุกท่านที่นั่งอยู่ตรงนี้ที่นี้ผมเชื่อว่าทุกท่านเองก็ประสบความสำเร็จสูง มีรายได้เยอะ มีทางเลือกในการที่จะทำได้หลาย ๆ อย่าง ในไลฟ์สไตล์ของพวกท่าน   แต่การที่ท่านเป็นบุคคลสาธารณะ ส่วนหนึ่งท่านเป็นผู้นำองค์กร ท่านมีผู้ใต้บังคับบัญชาเยอะ การที่เราแสดงออกถึงการที่เรามีเยอะเพื่อที่จะแสดงออกให้เรามีเยอะ ผมว่าเป็นเรื่องที่เราควรต้องคำนึงให้ดี เพราะคนที่เขาไม่มี เพราะคนที่เขามีน้อยกว่า เรื่องเหล่านี้เป็นเรื่องที่ต้องดูแลจิตใจซึ่งกันและกัน โดยเฉพาะอย่างยิ่งในสภาพที่เศรษฐกิจเปราะบาง ในสภาพที่มีคนไม่พอใจ ในสภาพที่มีความเหลื่อมล้ำเป็นประเทศที่มีความเหลื่อมล้ำสูงที่สุดประเทศหนึ่ง ถ้าเราคิดอะไรสักนิดหนึ่งก่อนที่จะพูด ก่อนที่จะโพสต์ ก่อนที่จะแสดงตัวตนออกมา ถ้าเราทุกคนทำได้ตรงนี้ผมเชื่อว่าทุกท่านในที่นี้น่าจะเห็นด้วยว่าเป็น Always win ไม่ใช่แค่โยนให้เป็นภาระของรัฐบาลหรือหน่วยงานที่จะต้องนำมาซึ่งความเสมอภาค รัฐบาลเองมีความพยายามครับเรื่องนี้จริง ๆ แล้วเป็นเรื่องที่เราให้ความสำคัญสูงสุดเรื่องหนึ่งเท่าเทียมกับเศรษฐกิจเลยก็ว่าได้ แต่มันใช้เวลาในการที่จะต้องประสานความไม่เข้าใจความเห็นต่างของทุก ๆ ภาคส่วนเข้าด้วยกัน  ถ้าเราสามารถทำได้ตรงนี้ คำนึงถึงทั้งภาคอุตสาหกรรมที่มีการลงทุนเป็นล้าน ๆ กับการทำไร่ซึ่งมีผลผลิตต่อไร่ ต่อปี แค่ 1,000 – 2,000 บาท ถ้าเราสามารถทำให้ทั้ง 2 อุตสาหกรรมทำให้ทั้ง 2 อาชีพสามารถอยู่กันได้อย่างเป็นสุข อยู่กันได้อย่างเข้าใจของสถานะทั้งสองสถานะ ผมถือว่าเป็นเรื่องที่ดีเป็นเรื่องที่ประเทศไทยควรจะเป็น
ท่านผู้มีเกียรติที่เคารพทุกท่านครับ วันนี้ผมดีใจที่ได้มาพูดในบรรยากาศที่เป็น ใช้คำว่าพวกเดียวกันในบรรยากาศที่เราเคยอยู่ในสถานภาพเดียวกัน เพราะฉะนั้นเรื่องของ Formality ก็ถูกตัดลงไปบ้าง เราพูดได้อย่างตรงไปตรงมา ไม่มีการมาหาเสียง หรือโฆษณาชวนเชื่อ เป็นเรื่องที่ผมได้มาเปิดใจคุย และก็อยากให้ทุกท่านมีส่วนร่วมใน Next chapter ของประเทศไทย ประเทศไทยเปิดแล้วครับจากวันนี้เป็นต้นไป ขอบคุณครับ
------------------

ที่มา : https://www.thaigov.go.th/news/contents/details/73021