รัฐบาลไทย-ข่าวทำเนียบรัฐบาล-รมว.ธรรมนัส ลงพื้นที่พบปะพี่น้องเกษตรกรในพื้นที่ จ.กำแพงเพชร รับฟังปัญหา พร้อมหารือแนวทางแก้ไขโดยเร็ว


วันศุกร์ที่ 6 ตุลาคม 2566
รมว.ธรรมนัส ลงพื้นที่พบปะพี่น้องเกษตรกรในพื้นที่ จ.กำแพงเพชร รับฟังปัญหา พร้อมหารือแนวทางแก้ไขโดยเร็ว
รมว.ธรรมนัส ลงพื้นที่พบปะพี่น้องเกษตรกรในพื้นที่ จ.กำแพงเพชร รับฟังปัญหา พร้อมหารือแนวทางแก้ไขโดยเร็ว
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่พบปะพี่น้องเกษตรกรสมาชิกสมาคมชาวไร่อ้อย เพื่อรับฟังข้อเสนอ ปัญหา อุปสรรค หารือแนวทางการแก้ไขปัญหาในพื้นที่จังหวัดกำแพงเพชร ณ สมาคมชาวไร่อ้อยเขต 6 กำแพงเพชร ว่า จังหวัดกำแพงเพชร มีทําเลที่ตั้งที่มีศักยภาพเหมาะสมกับการเกษตร โดยมีแม่น้ำต้นทุนสายหลักคือแม่น้ำปิง ไหลผ่านจังหวัด 104 กิโลเมตร มีพื้นที่ชลประทาน 1.45 ล้านไร่ เหมาะแก่การทำเกษตรกรรม รวมทั้งมีพืชเศรษฐกิจที่สำคัญของจังหวัด ได้แก่ ข้าว มันสำปะหลัง อ้อยโรงงาน และมีกล้วยไข่ที่เป็นอัตลักษณ์ของจังหวัดด้วย
นอกจากนี้ ในเรื่องปัญหาของพี่น้องเกษตรกร ไม่ว่าจะเป็นปัญหาแหล่งน้ำ ที่ดินทำกิน เรื่องราคาสินค้าเกษตร เช่น อ้อย มันสำปะหลัง เป็นต้น และปัญหาฝุ่น PM 2.5 จากการเผาอ้อย ทางกระทรวงเกษตรฯ ได้รับทราบและพร้อมทำงาน จัดทำแผนการดำเนินงานอย่างเร่งด่วน เพื่อยกระดับภาคการเกษตรในพื้นที่จังหวัดกำแพงเพชร ที่มีวัตถุประสงค์สำคัญที่ในการ“พัฒนาศักยภาพเกษตรปลอดภัย สนับสนุนการใช้พลังงานทดแทน สร้างมูลค่าเพิ่มด้วยนวัตกรรมและเทคโนโลยี ”
ในโอกาสนี้ รมว.เกษตรฯ ยังได้มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01)  เอกสารการทําประโยชน์ และการปรับปรุงบํารุงดิน ข้าวสาร ถุงยังชีพ พันธ์ุปลา และพันธ์ุพืชผักให้แก่พี่น้องเกษตรกร

ที่มา : https://www.thaigov.go.th/news/contents/details/73057