รัฐบาลไทย-ข่าวทำเนียบรัฐบาล-“ไชยา” ร่วมติดตามนายกรัฐมนตรี ลงพื้นที่ตรวจเยี่ยมสถานการณ์อุทกภัย จ.อุบลราชธานี


วันศุกร์ที่ 6 ตุลาคม 2566
“ไชยา” ร่วมติดตามนายกรัฐมนตรี ลงพื้นที่ตรวจเยี่ยมสถานการณ์อุทกภัย จ.อุบลราชธานี
“ไชยา” ร่วมติดตามนายกรัฐมนตรี ลงพื้นที่ตรวจเยี่ยมสถานการณ์อุทกภัย จ.อุบลราชธานี
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังติดตามนายกรัฐมนตรี (นายเศรษฐา ทวีสิน) ลงพื้นที่ตรวจราชการและติดตามสถานการณ์อุทกภัยในพื้นที่จังหวัดอุบลราชธานี พร้อมมอบสิ่งของช่วยเหลือประชาชน ณ สำนักชลประทานที่ 7 อำเภอเมืองอุบลราชธานี จังหวัดอุบลราชธานี โดยมี ดร.ทวีศักดิ์ ธนเดโชพล รองอธิบดีกรมชลประทาน นายศุภศิษย์ กอเจริญยศ ผู้ว่าราชการจังหวัดอุบลราชธานี และผู้เกี่ยวข้อง เข้าร่วม ณ สำนักชลประทานที่ 7 อำเภอเมืองอุบลราชธานี จังหวัดอุบลราชธานี ว่า จากสถานการณ์อุทกภัยบริเวณพื้นที่ภาคตะวันออกเฉียงเหนือ มีฝนตกหนักอย่างต่อเนื่อง ส่งผลให้ปริมาณน้ำในแม่น้ำ  สายหลักเพิ่มสูงขึ้น โดยเฉพาะในพื้นที่ลุ่มน้ำชี-มูล (ข้อมูล ณ วันที่ 6 ต.ค. 66) ที่สถานีวัดน้ำ (แม่น้ำมูล) M.7 อ.เมืองอุบลราชธานี มีระดับน้ำเพิ่มขึ้นจากเมื่อวานเล็กน้อย มีปริมาณน้ำไหลผ่าน 2,686 ลบ.ม./วินาที โดยแนวโน้มสถานการณ์น้ำยังทรงตัว
ทั้งนี้ กระทรวงเกษตรฯ โดย สำนักงานชลประทานที่ 7 กรมชลประทาน ได้ติดตั้งเครื่องสูบน้ำขนาด 8 นิ้ว บริเวณประตูระบายน้ำวัดเสนาวงศ์ ชุมชนท่าบ่งมั่ง อ.วารินชำราบ จำนวน 2 เครื่อง และบริเวณประตูระบายน้ำท่ากอไผ่ ชุมชนท่ากอไผ่ อ.วารินชำราบ จำนวน 2 เครื่อง รวมทั้งร่วมบูรณาการกับหน่วยงานที่เกี่ยวข้อง เร่งเสริมแนวกระสอบทรายกว่า 10,000 ใบ และยังได้จัดเตรียมเครื่องผลักดันน้ำจำนวน 100 เครื่อง ไว้ที่บริเวณสะพานข้ามแม่น้ำมูล อ.พิบูลมังสาหาร เพื่อเร่งการระบายน้ำลงสู่แม่น้ำโขงให้เร็วยิ่งขึ้น
ในโอกาสนี้ รัฐมนตรีช่วยว่าการกระทรวงเกษตรและสหกรณ์ ได้รับฟังปัญหาความเดือดร้อนจากพี่น้องชาวอุบลราชธานี    พร้อมฟังรายงานสถานการณ์น้ำ ณ แก่งสะพือ ต.พิบูล อ.พิบูลมังสาหาร ด้วย

ที่มา : https://www.thaigov.go.th/news/contents/details/73059