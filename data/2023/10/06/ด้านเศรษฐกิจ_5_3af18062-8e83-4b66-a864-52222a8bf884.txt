รัฐบาลไทย-ข่าวทำเนียบรัฐบาล-“สุริยะ” สั่งหน่วยงานให้บริการขนส่งสาธารณะ “บก-น้ำ-ราง-อากาศ” เข้มงวดด้านความปลอดภัย ตั้งแต่ทางเข้าอาคาร - สถานี จัดเจ้าหน้าที่อำนวยความสะดวกประชาชน 


วันศุกร์ที่ 6 ตุลาคม 2566
“สุริยะ” สั่งหน่วยงานให้บริการขนส่งสาธารณะ “บก-น้ำ-ราง-อากาศ” เข้มงวดด้านความปลอดภัย ตั้งแต่ทางเข้าอาคาร - สถานี จัดเจ้าหน้าที่อำนวยความสะดวกประชาชน
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า ได้สั่งการให้ทุกหน่วยงานที่ให้บริการด้านระบบการขนส่งสาธารณะทั้งทางบก ทางน้ำ ทางราง และทางอากาศ เข้มงวดด้านความปลอดภัย และอำนวยความสะดวกให้กับผู้โดยสารในทุกมิติ เนื่องจากมีผู้ใช้บริการในแต่ละสถานที่เป็นจำนวนมาก
ทั้งนี้ ได้จัดให้มีเจ้าหน้าที่รักษาความปลอดภัย คอยดูแลและตรวจตราความสงบเรียบร้อย รวมทั้งพิจารณาหากมีความจำเป็นต้องติดตั้งเครื่องเอกซเรย์วัตถุอันตรายหรืออาวุธ บริเวณด้านหน้าทางเข้าอาคารหรือสถานี และเตรียมความพร้อมให้ความช่วยเหลือประชาชนทันทีหากเกิดกรณีฉุกเฉิน อย่างไรก็ตาม ขอความร่วมมือประชาชน เมื่อพบความผิดปกติหรือสงสัย โปรดแจ้งเจ้าหน้าที่บริเวณดังกล่าวและสามารถแจ้งหรือขอรับความช่วยเหลือได้ที่ สายด่วน 1356 กระทรวงคมนาคม
สำหรับกรณีที่กรมอุตุนิยมวิทยาระบุว่า จากอิทธิพลร่องมรสุมและหย่อมความกดอากาศต่ำที่พาดผ่านประเทศไทย โดยขอให้เฝ้าระวังฝนตกต่อเนื่องและฝนตกหนักจากอิทธิพลดังกล่าว โดยในช่วงวันที่ 5 - 9 ตุลาคม 2566 บริเวณภาคเหนือ ภาคตะวันออกเฉียงเหนือ ภาคกลาง (กรุงเทพมหานคร และปริมณฑล) และภาคตะวันออก ในช่วงวันที่ 10 - 14 ตุลาคม 2566 ส่งผลให้ระยะนี้อากาศมีความแปรปรวนสูงนั้น
นายสุริยะ จึงรุ่งเรืองกิจ กล่าวว่า จากอิทธิพลร่องมรสุมและหย่อมความกดอากาศต่ำดังกล่าว ได้สั่งการให้หน่วยงานที่เกี่ยวข้องดำเนินการตามแผนป้องกันสาธารณภัยอย่างเคร่งครัด โดยเตรียมความพร้อมในการป้องกัน การฟื้นฟู และการเยียวยาหลังสถานการณ์คลี่คลายในทุกมิติ นอกจากนี้ ให้เฝ้าระวังตลอด 24 ชั่วโมง เพื่อเตรียมความพร้อมให้ความช่วยเหลือประชาชนที่ได้รับผลกระทบอย่างทันท่วงที รวมทั้งให้หน่วยงานที่เกี่ยวข้องรายงานผลการดำเนินงานต่อกระทรวงฯ ทุกวัน และประชาสัมพันธ์การดำเนินงานให้ประชาชนรับทราบด้วย
ทั้งนี้ ประชาชนผู้ประสบเหตุอุทกภัย สามารถขอรับการช่วยเหลือจากกระทรวงฯ และหน่วยงานในสังกัดได้ที่สายด่วน 1356 : กระทรวงคมนาคม สายด่วน 1586 : กรมทางหลวง สายด่วน 1146 :กรมทางหลวง สายด่วน 1690 : การรถไฟแห่งประเทศไทย และสายด่วน 1199 : กรมเจ้าท่า (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/73022