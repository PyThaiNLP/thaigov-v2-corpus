รัฐบาลไทย-ข่าวทำเนียบรัฐบาล-โฆษกรัฐบาลเผยต่อเหตุการณ์ที่สยามพารากอน รัฐบาลดำเนินการทุกทางเพื่อยกระดับมาตรการป้องกันไม่ให้เกิดเหตุการณ์ซ้ำอีก


วันศุกร์ที่ 6 ตุลาคม 2566
06/10/2566
พิมพ์
โฆษกรัฐบาลเผยต่อเหตุการณ์ที่สยามพารากอน รัฐบาลดำเนินการทุกทางเพื่อยกระดับมาตรการป้องกันไม่ให้เกิดเหตุการณ์ซ้ำอีก
โฆษกรัฐบาลเผยต่อเหตุการณ์ที่สยามพารากอน รัฐบาลดำเนินการทุกทางเพื่อยกระดับมาตรการป้องกันไม่ให้เกิดเหตุการณ์ซ้ำอีก
วันที่ 6 ตุลาคม 2566 นายชัย วัชรงค์ โฆษกประจำสำนักนายกรัฐมนตรีเปิดเผยว่า ต่อเหตุการณ์เศร้าสลดที่เกิดขึ้นที่สยามพารากอนเมื่อสองสามวันก่อนนั้น
รัฐบาลไทยแสดงออกถึงความเสียใจอย่างสุดซึ้งต่อครอบครัวของผู้เสียชีวิตและบาดเจ็บในเหตุการณ์ดังกล่าว และตามมาด้วยการเยียวยาอย่างรวดเร็ว พร้อมทั้งการยกระดับมาตรการต่าง ๆ เพื่อให้แน่ใจว่าจะสามารถป้องกันไม่ให้เหตุการณ์ทำนองนี้เกิดขึ้นอีก
ทั้งนี้ ขอให้ประชาชนคนไทยทุกคนร่วมมือกัน เพื่อความสามัคคี จะผ่านห้วงเวลานี้ไปด้วยกัน ขอให้ยุติแสดงความคิดเห็นส่วนตัว ความรู้สึก และความเข้าใจในทางลบต่อประเทศไทยมาขยายผล เป็นทำนองว่า เกิดกระแสการยกเลิกทริปที่จะมาเที่ยวเมืองไทย ถึงขนาดที่พยากรณ์เกินจริงไปมาก ๆ ว่านักท่องเที่ยวจีนจะยกเลิกการจองมาเที่ยวไทยมากถึง 30-50% นั้น
“เหตุการณ์ที่เกิดขึ้นนี้เป็นเหตุการณ์สุดวิสัยที่ไม่มีใครคาดคิดมาก่อนว่ามันจะเกิดขึ้นได้ ไม่ได้มีลักษณะเป็นกระบวนการสมคบคิดอะไร ที่อาจจะก่อให้เกิดเหตุการณ์ซ้ำหรือต่อเนื่องแต่อย่างใด มันเป็นเหตุการณ์ที่อาจเกิดขึ้นที่ไหนก็ได้ในโลกใบนี้ ไม่ว่านักท่องเที่ยวจีนที่จองตั๋วและห้องพักมาเที่ยวไทยเอาไว้แล้ว จะยังคงยืนยันมาเที่ยวประเทศไทยเช่นเดิมหรือไม่อย่างไร ผมอยากจะขอเชิญชวนคนไทยทุกคน ขอได้โปรดร่วมแรงร่วมใจกับผมในการพร้อมใจกันประกาศว่า…การก่อเหตุของเด็กไทยที่อาจมีปัญหาความผิดปกติทางจิตเพียงหนึ่งคน ได้สร้างความเสียหายอย่างใหญ่หลวงที่คนไทยอีกกว่า 67 ล้านคนทั่วประเทศ รู้สึกเศร้าเสียใจเป็นอย่างยิ่งต่อความสูญเสียที่เกิดขึ้น พวกเราคนไทยทั้งประเทศ จะพร้อมใจกันเอาใจใส่ดูแลท่านในยามที่ท่านมาเยือนเมืองไทยอย่างดีที่สุด เพื่อเป็นการชดเชยความรู้สึกของท่าน และเพื่อเป็นการแสดงออกอย่างจริงใจต่อท่านว่า พวกเราเสียใจและขออภัยอย่างยิ่งต่อเหตุการณ์ที่เกิดขึ้นอย่างคาดไม่ถึงเช่นนั้น”

ที่มา : https://www.thaigov.go.th/news/contents/details/73014