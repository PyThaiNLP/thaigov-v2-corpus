รัฐบาลไทย-ข่าวทำเนียบรัฐบาล-รมว.เกษตรฯ ฝ่าฝนตรวจดูสภาพฝายวังบัว เร่งแก้ไขศึกษาเพื่อประโยชน์แก่พี่น้องเกษตรกร


วันศุกร์ที่ 6 ตุลาคม 2566
รมว.เกษตรฯ ฝ่าฝนตรวจดูสภาพฝายวังบัว เร่งแก้ไขศึกษาเพื่อประโยชน์แก่พี่น้องเกษตรกร
รมว.เกษตรฯ ฝ่าฝนตรวจดูสภาพฝายวังบัว เร่งแก้ไขศึกษาเพื่อประโยชน์แก่พี่น้องเกษตรกร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ติดตาม และตรวจดูสภาพความเสียหายของฝายชั่วคราวกั้นแม่น้ำปิง (ฝายวังบัว) ณ ฝายวังบัว อ.เมืองจ.กำแพงเพชร ว่า ด้วยในช่วงวันที่ 28-29 กันยายน 2566 ที่ผ่านมา มีร่องมรสุมกำลังแรงพาดผ่านภาคเหนือตอนล่าง ภาคกลางตอนบน และภาคตะวันออกเฉียงเหนือ ประกอบกับมรสุมตะวันตกเฉียงใต้ กำลังค่อนข้างแรงพัดปกคลุมทะเลอันดามัน ภาคกลาง ภาคตะวันออก ภาคใต้ และอ่าวไทย ลักษณะเช่นนี้ทำให้ประเทศไทยมีฝนตกหนักหลายพื้นที่ และฝนตกหนักมากบางแห่งในบริเวณภาคเหนือ
จากเหตุการณ์ข้างต้น ส่งผลให้ระดับน้ำในแม่น้ำปิงเพิ่มสูงขึ้น โดยมีปริมาณน้ำไหลผ่านสถานีวัดน้ำท่า P.7A ที่อำเภอเมืองกำแพงเพชร สูงสุดอยู่ที่ 589.2 ลูกบาศก์เมตรต่อวินาที เมื่อวันที่ 1 ตุลาคม 2566 ปรากฎว่าฝ่ายชั่วคราววังบัวถูกกระแสน้ำกัดเซาะจากลาดด้านท้ายขึ้นมาถึงสันฝาย เพิ่มขึ้นจากเดิมที่ได้รับความเสียหายไปก่อนหน้านี้ ซึ่งเป็นผลให้ฝายชั่วคราววังบัวขาด กว้างประมาณ 50 เมตร โดยปัจจุบันระดับน้ำหน้าฝายชั่วคราวได้ลดลงต่ำกว่าระดับสันฝาย ประมาณ 3.00 เมตร ซึ่งจากการตรวจสอบในเบื้องต้นปรากฏว่าปริมาณน้ำที่ผ่านสถานีวัดน้ำท่า P.7A มีอัตราการไหลทรงตัวอยู่ที่ 575.40 ลูกบาศก์เมตรต่อวินาที แต่มีแนวโน้มเพิ่มขึ้นจากปริมาณน้ำฝนที่ตกท้ายเขื่อนภูมิพล และน้ำหลากจากแม่น้ำวังที่กำลังไหลลงมารวมกับแม่น้ำปิงที่อำเภอสามเงา จังหวัดตาก บริเวณท้ายเขื่อนภูมิพล ซึ่งผลกระทบจากฝายชั่วคราววังบัวที่ขาดในครั้งนี้ จะมีผลกระทบกับพื้นที่เพาะปลูกของเกษตรกรในพื้นที่ชลประทานโครงการส่งน้ำและบำรุงรักษาวังบัว ทั้งจังหวัดกำแพงเพชร และจังหวัดพิจิตร ได้แก่ พื้นที่เพาะปลูกข้าว ประมาณ 425,000 ไร่ อ้อยประมาณ 256,000 ไร่ และไม้ผลไม้ยืนต้นอื่นๆ ประมาณ 40,000 ไร่
ทั้งนี้ รมว.ธรรมนัส ได้กล่าวว่า จะมอบหมายให้สำนักงานชลประทานที่ 4 แก้ไขปัญหาแบบเร่งด่วนโดยการนำหินขนาดใหญ่มาซ่อมแซมทันที เพื่อให้ปริมาณในแม่น้ำปิงนั้นสูงขึ้น และดันน้ำไปยังลำน้ำสาขาให้หล่อเลี้ยงพี่น้องเกษตรกรในจังหวัดกำแพงเพชร และให้ทางกรมชลประทานเร่งศึกษาแผนการทำอาคารบังคับน้ำฝายวังบัว เพื่อในอนาคตจะเป็นประโยชน์แก่พี่น้องประชาชนในจังหวัดอีกด้วย

ที่มา : https://www.thaigov.go.th/news/contents/details/73054