รัฐบาลไทย-ข่าวทำเนียบรัฐบาล-บสย. ผนึก ธปท.ภาคเหนือ จัดโครงการศูนย์ที่ปรึกษาทางการเงิน SMEs สัญจร


วันศุกร์ที่ 6 ตุลาคม 2566
06/10/2566
พิมพ์
บสย. ผนึก ธปท.ภาคเหนือ จัดโครงการศูนย์ที่ปรึกษาทางการเงิน SMEs สัญจร
บสย. ได้ร่วมมือกับ ธนาคารแห่งประเทศไทย สำนักงานภาคเหนือ จังหวัดเชียงใหม่ จัดโครงการศูนย์ที่ปรึกษาทางการเงิน SMEs สัญจร โดย บสย. F.A. Center และ โครงการหลักสูตรความรู้ทางการเงินออนไลน์เพื่อผู้ประกอบการ SMEs
นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. ได้ร่วมมือกับ ธนาคารแห่งประเทศไทย สำนักงานภาคเหนือ จังหวัดเชียงใหม่ จัดโครงการศูนย์ที่ปรึกษาทางการเงิน SMEs สัญจร โดย บสย. F.A. Center และ โครงการหลักสูตรความรู้ทางการเงินออนไลน์เพื่อผู้ประกอบการ SMEs ซึ่งกิจกรรมดังกล่าวเป็นความร่วมมืออย่างต่อเนื่องมาตั้งแต่โครงการหมอหนี้เพื่อประชาชน ที่ ธปท. ส่งต่อผู้ประกอบการที่ขอรับคำปรึกษา โดย บสย. จัดทีมที่ปรึกษา บสย. F.A. Center หรือ หมอหนี้ บสย. มาให้คำปรึกษา
ทั้งนี้ ภายใต้ความร่วมมือกับสมาคมธนาคารไทย และหอการค้าจังหวัดเชียงใหม่ บสย. ได้จัดหลักสูตร ประกอบด้วย การตรวจสุขภาพธุรกิจ การปรับโครงสร้างหนี้ การเข้าถึงแหล่งเงินทุน หลักเกณฑ์การพิจารณาสินเชื่อ และภัยทางการเงิน ซึ่งเหมาะกับผู้ประกอบการและประชาชนทั่วไป โดยโครงการศูนย์ที่ปรึกษาทางการเงิน SMEs สัญจร จัดทีมที่ปรึกษา บสย. F.A. Center มาให้ความรู้และให้คำปรึกษา ขณะที่ หลักสูตรความรู้ทางการเงินออนไลน์เพื่อผู้ประกอบการ SMEs เป็นการต่อยอดความสำเร็จจากความร่วมมือกันจัดอบรมหลักสูตรออนไลน์ “Fin Lit : SMEs Power up” ที่เริ่มมาตั้งแต่ปี 2564 โดยมีผู้ประกอบการเข้าร่วมหลักสูตรจำนวนหลายร้อยราย ได้รับความรู้เกี่ยวกับธุรกิจและการเงิน เช่น การดูงบการเงิน การเข้าถึงแหล่งเงินทุน และเกณฑ์การพิจารณาให้สินเชื่อ
“สำหรับโครงการนี้ เราเน้นผู้ประกอบการรายย่อย ซึ่งหากมีปัญหาประกอบธุรกิจและหนี้สิน ต้องการหาทางออก และหาวิธีแก้ไขหนี้ ปรับโครงสร้างหนี้ เรามีผู้เชี่ยวชาญแบบฟูลทีมมาให้คำปรึกษาถึงที่ พร้อมทั้งการเติมความรู้ทางด้านการเงิน การวางแผนด้านการเงิน การจัดทำธุรกิจ รวมไปถึงการเริ่มต้นการขอสินเชื่อให้กับผู้ประกอบการที่จะเริ่มต้นทำธุรกิจอีกด้วย และเป็นที่น่ายินดีว่า การจัดงานในครั้งนี้ได้รับความร่วมมือจากทั้งสภาหอการค้าจังหวัดเชียงใหม่ และสมาพันธ์ SME ไทย ที่ส่งสมาชิกในเครือข่ายเข้าร่วมรับฟัง และขอรับคำปรึกษาทางการเงินร่วมกับ SMEs ทั่วไปจำนวนมาก” นางดุสิดา กล่าว

ที่มา : https://www.thaigov.go.th/news/contents/details/73050