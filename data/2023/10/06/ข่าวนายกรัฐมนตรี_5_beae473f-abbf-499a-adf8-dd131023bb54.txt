รัฐบาลไทย-ข่าวทำเนียบรัฐบาล-นายกฯ มั่นใจการรับมือสถานการณ์น้ำ จ.อุบลฯ ปีนี้ น้ำจะไม่ท่วมหนักเหมือนปีที่แล้ว แนะลองวิธีใหม่ในการบริหารจัดการน้ำ 


วันศุกร์ที่ 6 ตุลาคม 2566
06/10/2566
พิมพ์
นายกฯ มั่นใจการรับมือสถานการณ์น้ำ จ.อุบลฯ ปีนี้ น้ำจะไม่ท่วมหนักเหมือนปีที่แล้ว แนะลองวิธีใหม่ในการบริหารจัดการน้ำ
นายกฯ มั่นใจการรับมือสถานการณ์น้ำ จ.อุบลฯ ปีนี้ น้ำจะไม่ท่วมหนักเหมือนปีที่แล้ว แนะลองวิธีใหม่ในการบริหารจัดการน้ำ
วันนี้ (6 ตุลาคม 2566) เวลา 15.00 น. ณ สถานีตรวจวัดระดับน้ำ (M7) บริเวณเชิงสะพานเสรีประชาธิปไตย ต.ในเมือง อ.เมืองอุบลราชธานี จ.อุบลราชธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงการเดินทางลงพื้นที่ มาติดตามสถานการณ์น้ำ จ.อุบลราชธานี และรับฟังบรรยายสรุปจากหน่วยงานต่าง ๆ ว่า มีความน่าเป็นห่วงอยู่เพราะปีที่ผ่านมา พื้นที่ที่เรายืนอยู่ตรงนี้ น้ำสูงขึ้นมาอีก 2 ฟุต และขังอยู่ประมาณ 1 เดือน เราจะให้เหตุการณ์อย่างนี้เกิดขึ้นอีกในปีนี้ไม่ได้ มาครั้งนี้รัฐมนตรีช่วยฯ สส. หน่วยงานรัฐ ผู้นำหน่วยงานรัฐมากันครบถ้วน ต่างยืนยันว่ามีความพร้อมกับเหตุการณ์ ถ้ามีอุทกภัยเกิดขึ้น หน่วยงานรัฐพร้อมที่จะช่วยเหลือพี่น้องประชาชนทุกมิติ
นายกรัฐมนตรีกล่าวว่า อย่างไรก็ตาม การช่วยเหลือเป็นเรื่องหนึ่ง แต่ถ้าไม่ต้องมีการช่วยเหลือจะดีกว่า คือไม่มีน้ำท่วม วันนี้มีหน่วยงานรัฐมาหลายหน่วยงาน ได้มีการวางแผนที่จะบริหารจัดการเรื่องน้ำท่วม โดยที่อาจจะต้องมีการลองวิธีการใหม่ ๆ บ้าง โดยที่เราก็ต้องมั่นใจว่าการท่วมจะต้องไม่มี หรือถ้ามีก็น้อยมาก ในระยะเวลาที่น้อยมาก ตอนนี้เรื่องของจำนวนปริมาณน้ำที่ไหลเข้ามาที่จังหวัดอุบลราชธานีเกือบจะเป็นที่แน่นอนว่าเดือนตุลาคมเป็นเดือนที่ยากที่สุด ตอนนี้เพิ่งอยู่ช่วงต้นเดือน จะมีน้ำไหลเข้ามาอีกมาก ฉะนั้น การบริหารจัดการน้ำเป็นเรื่องสำคัญที่สุดในตอนนี้ วันนี้ได้มาให้กำลังใจหน่วยงานรัฐซึ่งทราบว่าทุกคนทำงานอย่างเต็มที่
ผู้สื่อข่าวถามว่า ช่วงเวลาที่มีอยู่ในการเตรียมการรับมือระยะสั้น ให้คำมั่นได้หรือไม่ว่า หากเกิดน้ำท่วมปีนี้จะไม่หนักเท่าปีก่อน นายกรัฐมนตรีกล่าวว่า มั่นใจ การรับมือระยะสั้นปีนี้น้ำจะไม่ท่วมหนักเหมือนปีที่แล้ว เพราะมีมาตรการบริหารจัดการน้ำให้แตกต่างจากปีที่ผ่านมา โดยการบริหารจัดการเรื่องน้ำมีหลายวิธี บางวิธีเป็นวิธีเดิม ๆ ที่ทำกันอยู่ดีอยู่แล้ว แต่จะต้องมีวิธีการที่ต้องแปลกใหม่บ้าง ระยะเวลาในการเก็บกักน้ำที่อาจจะต้องปล่อยให้เร็วขึ้นบ้าง อย่ากลัวว่าจะแล้ง จังหวัดอุบลราชธานีเกือบจะเรียกว่ามีวิทยาศาสตร์ทำนายปริมาณน้ำฝนระยะยาวว่าเดือนไหนฝนจะตกเยอะ เพราะฉะนั้นการปล่อยน้ำอาจจะปล่อยได้เร็วขึ้น การกักอาจจะกักได้ช้าลง เพื่อให้ปริมาณเขื่อนรองรับน้ำได้ เพื่อให้ป้องกันน้ำท่วมได้ เป็นต้น ทั้งนี้ จะต้องเตรียมบริหารความเสี่ยง ซึ่งได้สั่งการให้ดูเรื่องความเสี่ยงให้ดีด้วย
ส่วนเรื่องการเตรียมการรับน้ำของพื้นที่ภาคกลาง นายกรัฐมนตรีกล่าวว่า ได้ดูเรื่องการบริหารจัดการน้ำแล้ว เช่น ที่จังหวัดสุโขทัย ได้รับรายงานว่าสถานการณ์น้ำคลี่คลายแล้ว มีน้ำท่วมประมาณ 5 วัน ซึ่งหวังว่าพืชผลจะไม่เสียหายมาก
ส่วนในเรื่องการทำโครงการขนาดใหญ่ที่จังหวัดอุบลราชธานี นายกรัฐมนตรีกล่าวว่า จะต้องดูดี ๆ ว่า อะไรที่ลงทุนแล้วคุ้มค่าที่สุด ได้ผลตอบแทนดีที่สุด ซึ่ง 2-3 โครงการเป็นการเพิ่มช่องทางการระบายน้ำ เพื่อบรรเทาปริมาณน้ำที่จะผ่านเข้ามาตัวเมือง ซึ่งแผนการดำเนินงานน่าจะทันในรัฐบาลนี้ เพราะเราดูอยู่แล้วว่าอะไรที่สามารถทำได้เร็วก็พยายามทำให้เร็วที่สุด เพราะตระหนักดีถึงความทุกข์ ถ้าน้ำท่วมมาแล้วจะเกิดเสียหายอย่างมาก

ที่มา : https://www.thaigov.go.th/news/contents/details/73046