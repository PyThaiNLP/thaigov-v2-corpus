รัฐบาลไทย-ข่าวทำเนียบรัฐบาล-รมว.ยุติธรรม มอบโล่เชิดชูเกียรติ ผู้มีผลงานปราบปรามยาเสพติดรายสำคัญ ย้ำภาครัฐปราบปรามจริงจัง เร่งสร้างสังคมปลอดภัย 


วันศุกร์ที่ 6 ตุลาคม 2566
06/10/2566
พิมพ์
รมว.ยุติธรรม มอบโล่เชิดชูเกียรติ ผู้มีผลงานปราบปรามยาเสพติดรายสำคัญ ย้ำภาครัฐปราบปรามจริงจัง เร่งสร้างสังคมปลอดภัย
รมว.ยุติธรรม มอบโล่เชิดชูเกียรติ ผู้มีผลงานปราบปรามยาเสพติดรายสำคัญ ย้ำภาครัฐปราบปรามจริงจัง เร่งสร้างสังคมปลอดภัย
ในวันศุกร์ที่ ๖ ตุลาคม ๒๕๖๖ เวลา ๑๑.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีมอบโล่ประกาศเกียรติคุณบุคคลที่มีผลงานด้านการปราบปรามยาเสพติดรายสำคัญ โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายนิยม เติมศรีสุข คณะที่ปรึกษารัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม รักษาราชการอธิบดีกรมราชทัณฑ์ พันตำรวจโท ประวุธ วงศ์สีนิล รองปลัดกระทรวงยุติธรรม พลตำรวจโท ภาณุรัตน์ หลักบุญ ผู้ช่วยผู้บัญชาการตำรวจแห่งชาติ นายวีระกิตต์ หาญปริพรรณ์ อธิบดีกรมคุมประพฤติ นายธนากร คัยนันท์ รองเลขาธิการ ป.ป.ส. นายมานะ ศิริพิทยาวัฒน์ รองเลขาธิการ ป.ป.ส. พลตำรวจโท สำราญ นวลมา ผู้ช่วยผู้บัญชาการตำรวจแห่งชาติ พลตำรวจตรี พรพิทักษ์ รู้ยืนยง รองผู้บัญชาการตำรวจปราบปรามยาเสพติด ผู้บริหารระดับสูงจากกองบัญชาการตำรวจนครบาล กรมสอบสวนคดีพิเศษ กรมคุมประพฤติ สถาบันนิติวิทยาศาสตร์ และผู้ได้รับโล่จำนวน ๓๑ ราย ร่วมพิธีฯ ณ ประชุมชิดชัย วรรณสถิตย์ สำนักงาน ป.ป.ส.
พิธีมอบโล่ประกาศเกียรติคุณบุคคลที่มีผลงานด้านการปราบปรามยาเสพติดรายสำคัญในครั้งนี้ จัดโดย สำนักงานคณะกรรมการป้องกันและปราบปรามยาเสพติด (สำนักงาน ป.ป.ส.) กระทรวงยุติธรรมมีวัตถุประสงค์ เพื่อยกย่องเชิดชูเกียรติ และเป็นขวัญกำลังใจแก่ผู้ปฏิบัติงานที่มีผลการดำเนินงานปราบปรามยาเสพติดและสืบสวนขยายผลการจับกุมยาเสพติดได้เป็นจำนวนมาก ในคดีที่จับยึดยาบ้าได้ที่จังหวัดนครปฐม รวม ๒๒ ล้านเม็ด ซึ่งเป็นการตรวจยึดยาเสพติดได้มากที่สุดครั้งหนึ่งของไทย
ผู้ที่ได้รับโล่ผลงานการปราบปรามยาเสพติดรายสำคัญ ๓๑ ราย อาทิ พลตำรวจโท สำราญ นวลมา ผู้ช่วยผู้บัญชาการตำรวจแห่งชาติ พลตำรวจโท ธิติ แสงสว่าง ผู้บัญชาการตำรวจนครบาล พลตำรวจตรี สำเริง สวนทอง รองผู้บัญชาการตำรวจนครบาล พลตำรวจตรี ภานพ วรธนัชชากุล ผู้บังคับการสายตรวจและปฏิบัติการพิเศษ
พันตำรวจเอก ทวี ได้เน้นย้ำถึงนโยบายของรัฐบาล ภายใต้การนำของนายเศรษฐา ทวีสิน นายกรัฐมนตรี ที่ต้องดำเนินการให้เห็นผลทันที โดยใช้ประมวลกฎหมายยาเสพติดเป็นเครื่องมือ ด้วยการปราบปรามผู้มีอิทธิพลและยาเสพติด โดยใช้มาตรการยึดทรัพย์เพื่อจัดการกับหัวหน้าเครือข่ายยาเสพติดระดับสั่งการ และตัดวงจรการค้า ควบคู่ไปกับการรักษาผู้ป่วยยาเสพติดให้ได้รับการบำบัดรักษาอย่างมีประสิทธิภาพให้กลับคืนสู่สังคมในฐานะทรัพยากรบุคคลที่มีคุณภาพ ตามหลักการผู้เสพคือผู้ป่วย เพื่อสร้างสังคมที่ปลอดภัยให้กับประเทศไทย
พันตำรวจเอก ทวี สอดส่อง กล่าวว่า ขอชื่นชมและแสดงความขอบคุณผู้ที่ได้รับการประกาศเกียรติคุณในครั้งนี้ ที่ได้มีส่วนช่วยยับยั้งยาเสพติดจำนวนมากไม่ให้แพร่กระจายถึงทรัพยากรมนุษย์ในประเทศหรือประเทศที่สาม ซึ่งการมอบโล่ในครั้งนี้นอกจากเชิดชูเกียรติให้กับผู้ที่ทำคุณความดีให้กับประเทศ ยังเป็นการแสดงถึงการให้ความตั้งใจในการแก้ไขปัญหายาเสพติดของรัฐบาล โดยการยกย่อง ให้กำลังใจผู้ที่ทุ่มเทปฏิบัติงานด้านยาเสพติด เพื่อเป็นแบบอย่างให้กับสังคมต่อไป

ที่มา : https://www.thaigov.go.th/news/contents/details/73060