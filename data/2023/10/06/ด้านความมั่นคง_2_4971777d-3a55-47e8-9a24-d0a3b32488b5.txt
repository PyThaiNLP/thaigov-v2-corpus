รัฐบาลไทย-ข่าวทำเนียบรัฐบาล-ผู้ว่าฯ กาฬสินธุ์ ติดตามสถานการณ์น้ำเขื่อนลำปาวอย่างใกล้ชิด ยังสามารถรองรับปริมาณน้ำได้ พร้อมนำทีมลงพื้นที่มอบสิ่งของและถุงยังชีพบรรเทาความเดือดร้อนให้กับประชาชนที่ประสบอุทกภัย


วันศุกร์ที่ 6 ตุลาคม 2566
06/10/2566
พิมพ์
ผู้ว่าฯ กาฬสินธุ์ ติดตามสถานการณ์น้ำเขื่อนลำปาวอย่างใกล้ชิด ยังสามารถรองรับปริมาณน้ำได้ พร้อมนำทีมลงพื้นที่มอบสิ่งของและถุงยังชีพบรรเทาความเดือดร้อนให้กับประชาชนที่ประสบอุทกภัย
ผู้ว่าฯ กาฬสินธุ์ ติดตามสถานการณ์น้ำเขื่อนลำปาวอย่างใกล้ชิด ยังสามารถรองรับปริมาณน้ำได้ พร้อมนำทีมลงพื้นที่มอบสิ่งของและถุงยังชีพบรรเทาความเดือดร้อนให้กับประชาชนที่ประสบอุทกภัยเหนือเขื่อนและท้ายเขื่อน กำชับทุกภาคส่วนช่วยเหลือประชาชนอย่างเต็มกำลัง
ผู้ว่าฯ กาฬสินธุ์ ติดตามสถานการณ์น้ำเขื่อนลำปาวอย่างใกล้ชิด ยังสามารถรองรับปริมาณน้ำได้ พร้อมนำทีมลงพื้นที่มอบสิ่งของและถุงยังชีพบรรเทาความเดือดร้อนให้กับประชาชนที่ประสบอุทกภัยเหนือเขื่อนและท้ายเขื่อน กำชับทุกภาคส่วนช่วยเหลือประชาชนอย่างเต็มกำลังความสามารถ
เมื่อวันที่ 5 ต.ค. 2566 นายสนั่น พงษ์อักษร ผู้ว่าราชการจังหวัดกาฬสินธุ์ เปิดเผยว่า จากสถานการณ์อุทกภัยที่เกิดขึ้น ตนพร้อมด้วยรองผู้ว่าราชการจังหวัดกาฬสินธุ์ หัวหน้าส่วนราชการหน่วยงานที่เกี่ยวข้อง และภาคีเครือข่าย ได้ติดตามสถานการณ์น้ำที่เขื่อนลำปาวอย่างใกล้ชิด โดยได้รับรายงานข้อมูลจากโครงการส่งน้ำและบำรุงรักษาลำปาวถึงสถานการณ์ในปัจจุบันว่า มีบ้านเรือนประชาชนและพื้นที่การเกษตรประสบสถานการณ์น้ำท่วมขังจากปริมาณน้ำในเขื่อนที่เต็มความจุ ซึ่งการระบายน้ำแบบขั้นบันไดเพื่อรักษาเสถียรภาพของตัวเขื่อน ส่งผลให้เกิดน้ำท่วมขังบ้านเรือนประชาชนบริเวณเหนือเขื่อน พื้นที่รวม 6 อำเภอ 24 ตำบล 164 หมู่บ้าน ประชาชนได้รับผลกระทบจำนวน 3,688 ครัวเรือน พื้นที่การเกษตรได้รับผลกระทบจำนวน 29,445 ไร่ และบริเวณท้ายเขื่อน พื้นที่ 5 อำเภอ 31 ตำบล 199 หมู่บ้าน ราษฎรได้รับผลกระทบจำนวน 5,801 ครัวเรือน พื้นที่การเกษตรได้รับผลกระทบประมาณ 44,406 ไร่ โดยได้กำชับทุกภาคส่วนเร่งให้ความช่วยเหลือประชาชนที่เดือดร้อนอย่างครอบคลุม บรรเทาความเดือดร้อนของประชาชนให้ดีที่สุด
"จากข้อมูลการรายงานในปัจจุบันพบว่า สถานการณ์น้ำในเขื่อนลำปาว มีปริมาณ 2,028 ล้าน ลบ.ม. จากความจุที่ระดับเก็บกัก 1,980 ล้าน ลบ.ม. หรือคิดเป็นร้อยละ 102.42 ของความจุที่ระดับเก็บกัก ซึ่งมีปริมาณเกินความจุที่ระดับเก็บกัก 48 ล้าน ลบ.ม. โดยมีน้ำไหลเข้าอ่างเก็บน้ำ 24.37 ล้าน ลบ.ม. และระบายน้ำออกจากอ่างรวม 30.37 ล้าน ลบ.ม. เป็นการระบายน้ำผ่าน Service Spillway 25.74 ล้าน ลบ.ม. ซึ่งการตรวจสอบข้อมูลจากโครงการส่งน้ำและบำรุงลำปาวพบว่า ปริมาณความจุเขื่อนลำปาวที่ระดับสูงสุดเท่ากับ 2,450 ล้าน ลบ.ม. ยังสามารถรับน้ำได้อีก 422 ล้าน ลบ.ม. ซึ่งตนได้มอบหมายให้ทุกส่วนราชการที่เกี่ยวข้องติดตามสถานการณ์อย่างใกล้ชิด และเตรียมความพร้อมในทุก ๆ ด้าน หากเกิดสถานการณ์ต้องสามารถดำเนินการช่วยเหลือพี่น้องประชาชนได้อย่างทันท่วงที" ผู้ว่าฯ กาฬสินธุ์ กล่าวเน้นย้ำ
นายสนั่น พงษ์อักษร ผู้ว่าราชการจังหวัดกาฬสินธุ์ กล่าวต่อว่า ด้วยความห่วงใยพี่น้องประชาชน และเพื่อเป็นการให้กำลังใจพร้อมทั้งได้บรรเทาทุกข์ให้กับพี่น้องประชาชน ตนได้นำทีมลงพื้นที่บ้านเชียงสา หมู่ที่ 9 ตำบลบัวบาน อำเภอยางตลาด โดยมีนางสิริวิมล พงษ์อักษร นายกเหล่ากาชาดจังหวัดกาฬสินธุ์ นายธวัชชัย รอดงาม นายสำเริง ม่วงสังข์ รองผู้ว่าราชการจังหวัดกาฬสินธุ์ พร้อมด้วยสมาชิกเหล่ากาชาดจังหวัดกาฬสินธุ์ หัวหน้าส่วนราชการ และภาคีเครือข่าย เพื่อติดตามสถานการณ์อุทกภัย พร้อมทั้งนำสิ่งของและถุงยังชีพไปมอบให้กับประชาชนที่ได้รับผลกระทบจากน้ำเขื่อนลำปาว จำนวน 30 ชุด เพื่อบรรเทาความเดือดร้อนในเบื้องต้น โดยสถานการณ์น้ำท่วมขังในพื้นที่บ้านเชียงสา บ้านเชียงงาม บ้านเว่อ และบ้านดงยาง ต.บัวบาน อ.ยางตลาด จ.กาฬสินธุ์ ได้รับผลกระทบจากที่มีฝนตกลงมาในพื้นที่อย่างต่อเนื่องเมื่อช่วงสัปดาห์ที่ผ่านมา ประกอบกับเขื่อนลำปาวระบายน้ำ ทำให้น้ำเอ่อเข้าท่วมพื้นที่การเกษตร และนาข้าวเป็นบริเวณกว้าง รวมทั้งถนนเชื่อมหมู่บ้านสายต่าง ๆ โดยเฉพาะถนนทางเข้าไปบ้านเชียงงาม ตั้งแต่บริเวณหน้าโรงเรียนเชียงสาศิลปสถานไปจนถึงบ้านเชียงงาม ระยะทางกว่า 1 กม. มีน้ำท่วมถนนสูงกว่า 1 เมตร ไม่สามารถสัญจรผ่านไปมาได้ ชาวบ้านต้องอ้อมไปใช้เส้นทางบ้านดงยางแทน นอกจากนี้ปริมาณน้ำยังเอ่อเข้าท่วมภายในบริเวณโรงเรียนอีกด้วย ซึ่งที่ผ่านมาได้มีการช่วยเหลือบรรเทาความเดือดร้อนให้กับประชาชนที่ประสบภัยในเบื้องต้น และได้สั่งการให้อำเภอยางตลาดเร่งสำรวจจัดทำข้อมูลความเดือดร้อนและความต้องการของประชาชนอย่างละเอียด เพื่อเร่งรัดให้การช่วยเหลือและนำไปวางแผนแก้ไขในอนาคตต่อไป
นายสนั่น พงษ์อักษร ผู้ว่าราชการจังหวัดกาฬสินธุ์ กล่าวในช่วงท้ายว่า ขอขอบคุณทุกหน่วยงานที่ได้รวมพลังช่วยเหลือพี่น้องประชาชนในครั้งนี้ หากพี่น้องประชาชนได้รับความเดือดร้อนจากสาธารณภัย ต้องการขอรับความช่วยเหลือ สามารถแจ้งเหตุและขอความช่วยเหลือทางไลน์ “ปภ.รับ แจ้งเหตุ 1784” โดยเพิ่มเพื่อน Line ID @1784DDPM หรือสายด่วนนิรภัย 1784 ตลอด 24 ชั่วโมง และยังสามารถติดตามประกาศการแจ้งเตือนภัยได้ที่แอปพลิเคชัน “THAI DISASTER ALERT”

ที่มา : https://www.thaigov.go.th/news/contents/details/73033