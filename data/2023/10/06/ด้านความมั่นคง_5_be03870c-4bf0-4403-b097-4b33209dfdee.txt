รัฐบาลไทย-ข่าวทำเนียบรัฐบาล-​กระทรวงแรงงาน โชว์ผลงานกองทุนรับงานไปทำที่บ้าน ปล่อยกู้ 67 ล้านบาท เติมทุนแรงงานนอกระบบ 


วันศุกร์ที่ 6 ตุลาคม 2566
06/10/2566
พิมพ์
​กระทรวงแรงงาน โชว์ผลงานกองทุนรับงานไปทำที่บ้าน ปล่อยกู้ 67 ล้านบาท เติมทุนแรงงานนอกระบบ
กระทรวงแรงงาน โดยกรมการจัดหางาน เผยให้กู้เงินกองทุนเพื่อผู้รับงานไปทำที่บ้าน ช่วยแรงงานนอกระบบที่เป็นผู้รับงานไปทำที่บ้านแล้ว 601 ราย เป็นเงิน 67,346,000 บาท
นางสาวบุณยวีร์ ไขว้พันธุ์ รองอธิบดี รักษาราชการแทนอธิบดีกรมการจัดหางาน เปิดเผยว่า กรมการจัดหางานมีกองทุนเพื่อผู้รับงานไปทำที่บ้านที่มีลักษณะเป็นเงินกองทุนหมุนเวียน สำหรับให้ผู้รับงานไปทำที่บ้านกู้ยืมไปซื้อวัตถุดิบ อุปกรณ์การผลิต หรือขยายการผลิตเพื่อสร้างอาชีพ สร้างรายได้ โดยดำเนินการช่วยเหลือแรงงานนอกระบบทั่วประเทศ ซึ่งเป็นผู้รับงานไปทำที่บ้านที่จดทะเบียนกับกรมการจัดหางาน ตั้งแต่ปี พ.ศ. 2548 จนถึงปัจจุบัน ทั้งสิ้น 601 ราย แบ่งเป็น 564 กลุ่ม 37 คน เป็นเงิน 67,346,000 บาท โดยในปีงบประมาณ พ.ศ. 2566 มีการยื่นขอกู้แล้ว จำนวน 27 ราย แบ่งเป็น 26 กลุ่ม 1 คน เป็นเงิน 4,980,000 บาท
นางสาวบุณยวีร์ กล่าวเพิ่มเติมว่า สำหรับผู้ที่ต้องการกู้เงินจากกองทุนฯ ต้องเป็นผู้รับงานไปทำที่บ้านที่จดทะเบียนไว้กับกรมการจัดหางาน ซึ่งเป็นได้ทั้งบุคคล หรือกลุ่มบุคคล ที่มีผลการดำเนินการและมีรายได้จากการรับงานไปทำที่บ้าน หรือมีหลักฐานการรับงานไปทำที่บ้านจากผู้จ้างงาน โดยประเภทบุคคลต้องมีทรัพย์สินหรือเงินทุนไม่น้อยกว่า 5,000 บาท วงเงินกู้ไม่เกิน 50,000 บาท ระยะเวลาชำระคืนภายใน 2 ปี ส่วนประเภทกลุ่มบุคคลต้องมีผู้นำกลุ่มและสมาชิกกลุ่มกู้ร่วมกันไม่น้อยกว่า 5 คน กรณีวงเงินกู้ 200,000 บาท และกรณีวงเงินกู้ 300,000 บาท สมาชิกกู้ร่วม 6 คนขึ้นไป มีทรัพย์สินหรือเงินทุนในการดำเนินกิจกรรมของกลุ่มรวมกันไม่น้อยกว่า 10,000 บาท วงเงินกู้สูงสุด 300,000 บาท ระยะเวลาชำระคืนภายใน 5 ปี
ทั้งนี้ ผู้ที่สนใจสามารถยื่นคำขอจดทะเบียน ณ สำนักงานจัดหางานกรุงเทพมหานครพื้นที่ 1-10 หรือสำนักงานจัดหางานจังหวัดในท้องที่ที่ผู้รับงานไปทำที่บ้านได้จดทะเบียนไว้กับกรมการจัดหางาน ศึกษารายละเอียดเพิ่มเติมได้ที่เว็บไซต์กองส่งเสริมการมีงานทำ doe.go.th/vgnew หรือติดต่อสอบถามได้ที่กองส่งเสริมการมีงานทำ กรมการจัดหางาน กระทรวงแรงงาน โทร. 02 245 1317 หรือสอบถามรายละเอียดเพิ่มเติมได้ที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/73049