รัฐบาลไทย-ข่าวทำเนียบรัฐบาล-​นายกรัฐมนตรีลงพื้นที่ตรวจสถานีตรวจวัดระดับน้ำ (M7) จ.อุบลราชธานี กำชับทุกหน่วยงาน ร่วมกันคิดนอกกรอบในการบริหารจัดการน้ำ เร่งดูแลปากท้องของประชาชน


วันศุกร์ที่ 6 ตุลาคม 2566
06/10/2566
พิมพ์
​นายกรัฐมนตรีลงพื้นที่ตรวจสถานีตรวจวัดระดับน้ำ (M7) จ.อุบลราชธานี กำชับทุกหน่วยงาน ร่วมกันคิดนอกกรอบในการบริหารจัดการน้ำ เร่งดูแลปากท้องของประชาชน
​นายกรัฐมนตรีลงพื้นที่ตรวจสถานีตรวจวัดระดับน้ำ (M7) จ.อุบลราชธานี กำชับทุกหน่วยงาน ร่วมกันคิดนอกกรอบในการบริหารจัดการน้ำ เร่งดูแลปากท้องของประชาชน
วันนี้ (6 ต.ค. 66) เวลา 14.30 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ พบปะประชาชน และมอบสิ่งของช่วยเหลือผู้ประสบอุทกภัย ณ สถานีตรวจวัดระดับน้ำ (M7) บริเวณเชิงสะพานเสรีประชาธิปไตย ตำบลในเมือง อำเภอเมือง จังหวัดอุบลราชธานี โดยมีนายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ นายศุภศิษย์ กอเจริญยศ ผู้ว่าราชการจังหวัดอุบลราชธานี นายทวีศักดิ์ ธนเดโชพล รองอธิบดีกรมชลประทาน นายจักริน ประเสริฐสุวรรณ ผู้อำนวยการสำนักงานชลประทานที่ 7 นายสุรชาติ มาลาศรี ผู้อำนวยการสำนักบริหารโครงการ เจ้าหน้าที่ที่เกี่ยวข้อง  และประชาชนมารอให้การต้อนรับ
นายชัย วัชรงค์ โฆษกประจำสำนักนายกรัฐมนตรีเปิดเผยว่า นายกรัฐมนตรีกล่าวกับประชาชนว่า  วันนี้ได้มีโอกาสเดินทางมาจังหวัดอุบลราชธานี  ซึ่งเป็นความตั้งใจสูงสุดที่ต้องมาเยือนจังหวัดอุบลราชธานีตั้งแต่เข้ามาบริหารราชการยังไม่ถึงเดือนได้พบปะกับสมาชิกสภาผู้แทนราษฎรของจังหวัดอุบลราชธานี ได้บอกปัญหาน้ำท่วมและการใช้ชีวิตที่ยากลำบากของพี่น้องประชาชนชาวจังหวัดอุบลฯ ทั้งในอำเภอวารินชำราบที่เกิดปัญหาน้ำท่วมขึ้นทุกปี จนกระทั่งเมื่ออาทิตย์ที่ผ่านมาได้ตรวจราชการที่กรมชลประทานได้รับทราบรายงานว่า จังหวัดอุบลราชธานียังไม่เดือดร้อนมาก แต่เป็นที่ทราบกันดีว่า ในเดือนตุลาคมเป็นเดือนที่แย่ของจังหวัดอุบลราชธานี ที่จะเกิดปัญหาน้ำท่วม อย่างในจุดบริเวณเชิงสะพานเสรีประชาธิปไตยได้เกิดน้ำท่วมมากทุกครั้ง ทำให้มูลค่าการค้าขาย การใช้ชีวิตความเป็นอยู่ของพี่น้องประชาชนได้รับความเสียหายมาก รัฐบาลมีความตั้งใจที่จะลงพื้นที่มาปรึกษาหารือพูดคุยกับหน่วยงานของรัฐในการบริหารจัดการน้ำที่จะทำอย่างไรไม่ให้เกิดน้ำท่วมในทุกปี โดยนายกรัฐมนตรีขอให้ร่วมกันหาวิธีการคิดนอกกรอบไม่ให้เกิดน้ำท่วมเหมือนปีที่ผ่านมา ซึ่งต้องอาศัยการทำงานจากทุกภาคส่วนร่วมกันเตรียมความพร้อมที่จะเผชิญกับน้ำที่กำลังจะมา ลดความลำบากของพี่น้องประชาชนทุกคน
นายกรัฐมนตรีกล่าวว่าการมาลงพื้นที่ในวันนี้รู้สึกอบอุ่นที่พี่น้องชาวอุบลราชธานีให้การต้อนรับรัฐบาลและคณะ รู้สึกมีความภาคภูมิใจและเป็นแรงบันดาลใจให้เราทุกคนได้ทำงานอย่างเต็มที่พร้อมยืนยันว่าอุบลราชธานีต้องไม่ให้เกิดปัญหาน้ำท่วม ต้องดูแลเรื่องปากท้องของประชาชนรวมถึงค่าใช้จ่ายในชีวิตประจำวัน และเรื่องปัญหายาเสพติดด้วย
จากนั้น นายกรัฐมนตรีได้มอบถุงยังชีพเป็นสิ่งของเพื่อที่ช่วยเหลือประชาชนผู้ประสบภัยจากอำเภอวารินชำราบและอำเภอเมืองอุบลราชธานี

ที่มา : https://www.thaigov.go.th/news/contents/details/73045