รัฐบาลไทย-ข่าวทำเนียบรัฐบาล-กรมทางหลวง ตรวจความพร้อมก่อนเปิดให้บริการบางส่วน มอเตอร์เวย์หมายเลข 6 สายบางปะอิน - นครราชสีมา ระยะทาง 80 กิโลเมตร ปลายเดือนธันวาคมนี้เป็นต้นไป 


วันศุกร์ที่ 6 ตุลาคม 2566
กรมทางหลวง ตรวจความพร้อมก่อนเปิดให้บริการบางส่วน มอเตอร์เวย์หมายเลข 6 สายบางปะอิน - นครราชสีมา ระยะทาง 80 กิโลเมตร ปลายเดือนธันวาคมนี้เป็นต้นไป
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้กำกับ ติดตาม และลงพื้นที่ตรวจความพร้อมโครงการก่อสร้างทางหลวงพิเศษหมายเลข 6 สายบางปะอิน - นครราชสีมา ตั้งแต่ช่วงปากช่องถึงถนนเลี่ยงเมืองนครราชสีมา (ทล.204) ประกอบด้วย โครงการฯ ตอน 34 ตอน 39 ตอน 40 ด่านเก็บค่าธรรมเนียมผ่านทางสีคิ้ว ด่านเก็บค่าธรรมเนียมผ่านทางขามทะเลสอ และโครงการทางแยกต่างระดับเชื่อมทางหลวงพิเศษระหว่างเมือง สายบางปะอิน - นครราชสีมา กับทางหลวงชนบทหมายเลข นม.1120 (ถนนสุรนารี 2) เพื่อเร่งรัดการก่อสร้างและพิจารณาความพร้อมทุกด้านในการเพิ่มระยะทางของเส้นทางอีก 16 กิโลเมตร ซึ่งที่ผ่านมา ทล. ได้เปิดให้ใช้เส้นทางชั่วคราวสำหรับเทศกาลปีใหม่ และเทศกาลสงกรานต์ บริเวณ ช่วงปากช่อง - สีคิ้ว - ขามทะเลสอ ระยะทาง 64 กิโลเมตร ทั้งนี้ ทล. คาดว่าจะเปิดให้บริการบางส่วนบนทางหลวงพิเศษหมายเลข 6 ช่วงปากช่อง - สีคิ้ว - ขามทะเลสอ - ถนนเลี่ยงเมืองนครราชสีมา (ทล.204) รวมระยะทาง 80 กิโลเมตร ทั้ง 2 ทิศทาง (ขาไปและขากลับ) ตลอด 24 ชั่วโมง ในปลายเดือนธันวาคม 2566 เพื่อรองรับการเดินทางช่วงเทศกาลปีใหม่ 2567 และอำนวยความสะดวกในการเดินทางสู่ภาคตะวันออกเฉียงเหนือ
โครงการทางหลวงพิเศษหมายเลข 6 สายบางปะอิน - นครราชสีมา ระยะทาง 196 กิโลเมตร  โดยงานโยธาแบ่งการก่อสร้างเป็น 40 ตอน ปัจจุบันก่อสร้างแล้วเสร็จ 28 ตอน อยู่ระหว่างการก่อสร้าง 12 ตอน และจะดำเนินการแล้วเสร็จในปีนี้อีก 2 ตอน ปัจจุบันโครงการมีความคืบหน้า 92% (สรุป ณ เดือนกันยายน 2566) คาดว่าจะดำเนินการแล้วเสร็จตลอดสายทางในเดือนมิถุนายน 2568 เมื่อโครงการแล้วเสร็จจะเป็นเส้นทางยุทธศาสตร์สำคัญ ที่จะช่วยเติมเต็มโครงข่ายการคมนาคมขนส่งและโลจิสติกส์ เปิดประตูการค้าในพื้นที่ภาคตะวันออกเฉียงเหนือได้อย่างมีประสิทธิภาพ เพิ่มความสะดวกสบาย รวดเร็ว และปลอดภัยในการเดินทาง พร้อมยกระดับคุณภาพชีวิตของประชาชนให้ดียิ่งขึ้น
ทั้งนี้ ประชาชนผู้ใช้ทางสามารถสอบถามข้อมูลเพิ่มเติมได้ที่สายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/73019