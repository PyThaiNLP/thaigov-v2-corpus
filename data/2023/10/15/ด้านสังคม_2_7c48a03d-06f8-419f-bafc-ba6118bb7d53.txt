รัฐบาลไทย-ข่าวทำเนียบรัฐบาล-สธ.เผยผลคัดกรองคนไทยชุดที่ 3 กลับจากอิสราเอล พบบาดเจ็บ 2 ราย ไม่พบปัญหาสุขภาพจิต


วันอาทิตย์ที่ 15 ตุลาคม 2566
สธ.เผยผลคัดกรองคนไทยชุดที่ 3 กลับจากอิสราเอล พบบาดเจ็บ 2 ราย ไม่พบปัญหาสุขภาพจิต
รัฐมนตรีว่าการกระทรวงสาธารณสุข กำชับคัดกรองสุขภาพคนไทยกลับจากอิสราเอล เน้นให้เกิดความสะดวกและรวดเร็ว เพื่อกลับคืนสู่อ้อมกอดครอบครัวโดยเร็ว ด้านรักษาราชการรองปลัดกระทรวงสาธารณสุข เผยผลการดูแลคนไทยชุดที่ 3 ลงสนามบินอู่ตะเภา 90 ราย มีผู้บาดเจ็บ 2 ราย
รัฐมนตรีว่าการกระทรวงสาธารณสุข กำชับคัดกรองสุขภาพคนไทยกลับจากอิสราเอล เน้นให้เกิดความสะดวกและรวดเร็ว เพื่อกลับคืนสู่อ้อมกอดครอบครัวโดยเร็ว ด้านรักษาราชการรองปลัดกระทรวงสาธารณสุข เผยผลการดูแลคนไทยชุดที่ 3 ลงสนามบินอู่ตะเภา 90 ราย มีผู้บาดเจ็บ 2 ราย ไม่พบปัญหาสุขภาพจิต
วันนี้ (15 ตุลาคม 2566) นพ.สุรโชค ต่างวิวัฒน์ รักษาราชการแทนรองปลัดกระทรวงสาธารณสุข กล่าวถึงความคืบหน้าการดูแลสุขภาพคนไทยที่อพยพกลับจากสถานการณ์ความไม่สงบในประเทศอิสราเอล ว่า นพ.ชลน่าน ศรีแก้ว รัฐมนตรีว่าการกระทรวงสาธารณสุข มีความห่วงใยพี่น้องคนไทยที่เดินทางกลับประเทศ ได้กำชับให้หน่วยงานของกระทรวงสาธารณสุขดำเนินกระบวนการตรวจคัดกรองและประเมินอาการต่างๆ ทั้งสุขภาพกายและสุขภาพจิตให้เกิดความสะดวกและเป็นไปด้วยความรวดเร็ว เพื่อให้คนไทยที่เดินทางกลับได้กลับคืนสู่อ้อมกอดของครอบครัวโดยเร็วที่สุด รวมถึงหากมีอาการผิดปกติจะได้รับการดูแลรักษาอย่างรวดเร็วและติดตามอาการอย่างต่อเนื่องด้วย โดยล่าสุด ได้รับรายงานจากสำนักงานสาธารณสุขจังหวัดระยองว่า คนไทยชุดที่ 3 ได้เดินทางออกจากอิสราเอลมาถึงสนามบินอู่ตะเภา จ.ระยอง แล้วเมื่อเช้านี้ เวลา 05.15 น. จำนวน 90 คน เป็นชาย 88 คน และหญิง 2 คน
นพ.สุรโชคกล่าวต่อว่า กระทรวงสาธารณสุขได้มอบหมายให้สำนักงานควบคุมป้องกันโรคที่ 6 ชลบุรี กองด่านควบคุมโรคติดต่อระหว่างประเทศและกักกันโรค สนามบินอู่ตะเภา สำนักงานสาธารณสุขจังหวัดระยอง สำนักงานสาธารณสุขอำเภอบ้านฉาง โรงพยาบาลบ้านฉาง โรงพยาบาลระยอง และศูนย์สุขภาพจิตที่ 6 ชลบุรี ปฏิบัติงานร่วมกับการท่าอากาศยานอู่ตะเภา กระทรวงแรงงาน และกระทรวงการพัฒนาสังคมและความมั่นคงของมนุษย์ (พม.) ในการดำเนินการคัดกรองสุขภาพผู้เดินทาง โดยใช้เวลาในการคัดกรองประมาณ 1 ชั่วโมง เบื้องต้นมีผู้ได้รับบาดเจ็บ 2 ราย โดยรายแรกมีบาดแผลจากสะเก็ดระเบิด ส่วนอีกรายปวดบวมที่มือขวาเล็กน้อยจากการหกล้ม ซึ่งทั้ง 2 รายได้รับการดูแลที่จุดปฐมพยาบาลที่จัดเตรียมไว้ในสนามบิน ภาพรวมถือว่าอาการดี สามารถเดินทางกลับภูมิลำเนาได้
สำหรับการประเมินคัดกรองด้านสุขภาพจิต ไม่พบผู้มีปัญหาแต่อย่างใด อย่างไรก็ตาม หลังจากผู้เดินทางขึ้นรถบัสจากสนามบินอู่ตะเภาไปยังโรงแรม SC Park กรุงเทพฯ แล้ว จะมีทีมเยียวยาจิตใจ (MCATT) จากสถาบันจิตเวชศาสตร์สมเด็จเจ้าพระยา ดำเนินการคัดกรองสุขภาพจิตอีกครั้งหนึ่ง ก่อนส่งเดินทางกลับสู่ภูมิลำเนาต่อไป สรุปผลการดูแลสุขภาพคนไทยที่เดินทางกลับจากอิสราเอลทั้ง 3 ชุด มีผู้ได้รับบาดเจ็บรวม 8 ราย มีความเครียด 5 ราย นอนไม่หลับ 7 ราย พบจิตแพทย์ 2 ราย อาการตื่นตัวมากเกินไป 5 ราย และเจ็บคอ 1 ราย ทั้งหมดได้รับการดูแลและได้รับการติดตามอย่างต่อเนื่อง
****************************************** 15 ตุลาคม 2566

ที่มา : https://www.thaigov.go.th/news/contents/details/73370