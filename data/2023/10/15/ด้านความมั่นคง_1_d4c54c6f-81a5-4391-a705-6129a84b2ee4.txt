รัฐบาลไทย-ข่าวทำเนียบรัฐบาล-ทีมอำเภอสระใคร เดินหน้าจัดระเบียบสังคม ใช้การข่าวเข้าดำเนินการกับผู้กระทำผิดกฎหมาย กวาดล้างอาวุธปืน-ยาเสพติด สร้างสังคมที่ผาสุก ประชาชนใช้ชีวิตได้อย่างมีความสุขอย่างยั่งยืน


วันเสาร์ที่ 14 ตุลาคม 2566
14/10/2566
พิมพ์
ทีมอำเภอสระใคร เดินหน้าจัดระเบียบสังคม ใช้การข่าวเข้าดำเนินการกับผู้กระทำผิดกฎหมาย กวาดล้างอาวุธปืน-ยาเสพติด สร้างสังคมที่ผาสุก ประชาชนใช้ชีวิตได้อย่างมีความสุขอย่างยั่งยืน
ทีมอำเภอสระใคร จังหวัดหนองคาย เดินหน้าจัดระเบียบสังคม ใช้การข่าวเข้าดำเนินการกับผู้กระทำผิดกฎหมาย กวาดล้างอาวุธปืน-ยาเสพติด สร้างสังคมที่ผาสุก ประชาชนใช้ชีวิตได้อย่างมีความสุขอย่างยั่งยืน
วันนี้ (14 ต.ค. 66) ว่าที่ร้อยตรี สุขุม ดลโสภณ นายอำเภอสระใคร จังหวัดหนองคาย เปิดเผยว่า ที่ทำการปกครองอำเภอสระใครได้ทำการสนธิกำลังร่วมกับสถานีตำรวจภูธรสระใคร นำโดยพันตำรวจเอก ประสงค์ กองปัญญา ผู้กำกับการสถานีตำรวจภูธรสระใคร เข้าตรวจค้นการกวาดล้างอาวุธปืน เครื่องกระสุน และยาเสพติดในพื้นที่ โดยสามารถจับกุมผู้ต้องหาได้จำนวน 3 ราย พร้อมของกลางยาบ้า 50 เม็ด ปืนยาว ปืนสั้น ปืนดัดแปลง 12 กระบอก และเครื่องกระสุนปืนรวม 90 นัด
ว่าที่ร้อยตรี สุขุม ดลโสภณ นายอำเภอสระใคร กล่าวว่า กระทรวงมหาดไทยมีนโยบายที่ชัดเจนในการเดินหน้าดำเนินการรักษาความสงบเรียบร้อยและสร้างความผาสุกให้กับสังคมด้วยการจัดระเบียบสังคม ปราบปรามผู้มีอิทธิพล หรือกลุ่มที่มีการใช้อำนาจในทางมิชอบ เพื่อทำให้บ้านเมืองเป็นระเบียบเรียบร้อย ปลอดอบายมุข ประชาชนมีความมั่นคงปลอดภัย พร้อมทั้งให้ฝ่ายปกครองเข้มงวด วางตัวเป็นตัวอย่างที่ดี ไม่มีพฤติกรรมข่มขู่คุกคามประชาชน หรือทำเรื่องเสียหาย ทำผิดกฎหมาย และใช้ตำแหน่งเจ้าหน้าที่รัฐไปแสวงหาประโยชน์ให้ตัวเอง โดยนายราชันย์ ซุ้นหั้ว ผู้ว่าราชการจังหวัดหนองคาย ได้กำชับการทำงานของนายอำเภอทุกอำเภอ ในการลุกขึ้นมาเป็นผู้นำการบูรณาการตามแนวทางการทำงานของนายสุทธิพงษ์ จุลเจริญ ปลัดกระทรวงมหาดไทย ที่มุ่งหมายให้ “นายอำเภอ” เป็นผู้นำของอำเภอในการบูรณาการทุกภาคีเครือข่ายในพื้นที่ กวาดล้างยาเสพติด อาวุธปืน สิ่งของผิดกฎหมาย โดยใช้กระบวนการ “โต๊ะข่าว” เป็นที่สืบเสาะหาข้อมูลและดำเนินการกับผู้กระทำผิด อันสอดคล้องกับนโยบายของนายอนุทิน ชาญวีรกูล รองนายกรัฐมนนตรีและรัฐมนตรีว่าการกระทรวงมหาดไทย
“ที่ทำการปกครองอำเภอสระใคร ได้นำนโยบายของกระทรวงมหาดไทย และจังหวัดหนองคาย มาขับเคลื่อนอย่างต่อเนื่อง โดยเน้นย้ำปลัดอำเภอ ตลอดจนกำนัน ผู้ใหญ่บ้าน และองค์กรปกครองส่วนท้องถิ่นในพื้นที่ พร้อมทั้งประสานพลังความร่วมมือ ร่วมแรง ร่วมใจของบุคลากรภาครัฐในพื้นที่ ลุกขึ้นมาสร้างความสงบสุขให้กับบ้านเมืองอย่างต่อเนื่องไร้รอยต่อ โดยเมื่อเร็ว ๆ นี้ ที่ทำการปกครองอำเภอสระใครได้บูรณาการสนธิกำลังร่วมกับสถานีตำรวจภูธรสระใคร กวาดล้างอาชญากรรมในพื้นที่ เพื่อค้นหากลุ่มเสี่ยง โดยจากการข่าวพบว่ายังคงมีผู้ที่เกี่ยวข้องกับยาเสพติดและอาวุธปืน ซึ่งทางเจ้าหน้าที่เกรงว่าจะเกิดอันตรายต่อผู้อื่น จึงได้เข้าตรวจค้นบ้านหลังหนึ่งในพื้นที่ ซึ่งเป็นบ้านของนายพิทยา โดยภายในบ้านมีอาวุธปืนและเครื่องกระสุนซุกซ่อนอยู่ในห้องนอน นายพิทยาให้การสารภาพว่าได้ซื้อปืนมาจากที่ต่าง ๆ หลายแห่งเอามาเก็บสะสมโดยไม่ได้เอาไปทำร้ายใคร เบื้องต้นเจ้าหน้าที่ได้แจ้งข้อหามีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต ส่วนยาบ้าเป็นของนายนราวุฒิ อายุ 30 ปี ชาว ต.บ้านฝาง อ.สระใคร ให้การรับสารภาพว่ามีไว้เสพและแบ่งขายบางส่วน เจ้าหน้าที่จึงแจ้งข้อหามียาเสพติดให้โทษประเภท 1 (ยาบ้า) ไว้ในครอบครองและเสพยาเสพติดให้โทษ พร้อมควบคุมตัวดำเนินคดีตามกฎหมายต่อไป" ว่าที่ร้อยตรี สุขุม ดลโสภณ นายอำเภอสระใคร กล่าวเพิ่มเติม
"อำเภอสระใคร จังหวัดหนองคาย มุ่งเสริมสร้างความสงบเรียบร้อย สวัสดิภาพ และความปลอดภัยของพี่น้องประชาชน ตามปณิธาน “บำบัดทุกข์ บำรุงสุข” เป็นผู้นำการบูรณาการเพื่อเสริมสร้างความสงบสุข ดูแลพี่น้องประชาชนในท้องที่และท้องถิ่นให้มีความปลอดภัย ประชาชนอยู่ดี กินดี ใช้ชีวิตได้อย่างมีความสุข ไม่ต้องหวาดระแวงในภัยอันตรายหรือสิ่งที่ต้องทำให้รู้สึกว่าไม่ปลอดภัย พร้อมทั้งส่งเสริมการพัฒนาและดูแลชีวิตประจำวันให้มีความสุขอย่างยั่งยืน โดยจะเดินหน้าบูรณาการหน่วยงานที่เกี่ยวข้อง เป็น “ทีมอำเภอสระใคร” ร่วมกันหาแนวทางและวิธีการป้องกันให้มากที่สุดตามอำนาจหน้าที่ที่กฎหมายได้กำหนด พร้อมมุ่งมั่นจัดระเบียบสังคมเพื่อสร้างความสงบสุขในสังคม โดยหากพี่น้องประชาชนทราบเบาะแสหรือพบเห็นการกระทำความผิด ขอให้ได้แจ้งมาที่สายด่วนศูนย์ดำรงธรรม 1567 ตลอด 24 ชั่วโมง เพื่อฝ่ายปกครองจะได้บูรณาการร่วมกับเจ้าหน้าที่ตำรวจและหน่วยงานที่เกี่ยวข้องเข้าดำเนินการโดยทันที ไม่มีละเว้นใด ๆ ทั้งสิ้น” นายอำเภอสระใคร กล่าวในตอนท้าย

ที่มา : https://www.thaigov.go.th/news/contents/details/73360