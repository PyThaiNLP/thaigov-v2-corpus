รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม พร้อมด้วย ปลัดกระทรวงยุติธรรม นำคณะลงพื้นที่จังหวัดนราธิวาส มอบเงินเยียวยาประชาชนผู้เสียหายจากเหตุการณ์โกดังพลุระเบิดที่มูโนะ ๓๔๕ ราย


วันเสาร์ที่ 14 ตุลาคม 2566
14/10/2566
พิมพ์
รัฐมนตรีว่าการกระทรวงยุติธรรม พร้อมด้วย ปลัดกระทรวงยุติธรรม นำคณะลงพื้นที่จังหวัดนราธิวาส มอบเงินเยียวยาประชาชนผู้เสียหายจากเหตุการณ์โกดังพลุระเบิดที่มูโนะ ๓๔๕ ราย
รัฐมนตรีว่าการกระทรวงยุติธรรม พร้อมด้วย ปลัดกระทรวงยุติธรรม นำคณะลงพื้นที่จังหวัดนราธิวาส มอบเงินเยียวยาประชาชนผู้เสียหายจากเหตุการณ์โกดังพลุระเบิดที่มูโนะ ๓๔๕ ราย รวมยอดการช่วยเหลือกว่า ๒ ล้านบาท
ในวันเสาร์ที่ ๑๔ ตุลาคม ๒๕๖๖ เวลา ๑๓.๓๐ น. ณ โรงเรียนบ้านมูโนะ ตำบลมูโนะ อำเภอสุไหงโก-ลก จังหวัดนราธิวาส พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานมอบเงินช่วยเหลือเยียวยาผู้เสียหายในคดีอาญา กรณีโกดังพลุระเบิด ตำบลมูโนะ อำเภอสุไหงโก-ลก จังหวัดนราธิวาส ภายใต้กิจกรรม “คุ้มครองคน คุ้มครองสิทธิ : เพื่อสร้างวิถีชีวิตแห่งความเป็นธรรม” โดยมี นางพงษ์สวาท นีละโยธิน ปลัดกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม เข้าร่วม พร้อมด้วย นายปรีชา นวลน้อย รองผู้ว่าราชการจังหวัดนราธิวาส กล่าวต้อนรับคณะผู้บริหาร และเจ้าหน้าที่กระทรวงยุติธรรม และนายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ เป็นผู้กล่าวรายงาน พร้อมด้วยคณะผู้บริหารกระทรวงยุติธรรม หัวหน้าหน่วยงานในสังกัดกระทรวงยุติธรรมจังหวัดนราธิวาสและพื้นที่ใกล้เคียง เข้าร่วม
โอกาสนี้ รัฐมนตรีว่าการกระทรวงยุติธรรม ได้มอบเงินเยียวยาให้แก่ผู้เสียหายในคดีอาญาที่ได้รับบาดเจ็บจากกรณีโกดังพลุระเบิด จำนวน ๓๔๕ ราย รวมเป็นเงินทั้งสิ้น ๒,๒๔๑,๘๘๘ บาท พร้อมทั้งได้เป็นประธานการประชุมหัวหน้าส่วนราชการในสังกัดกระทรวงยุติธรรมทั้งจากส่วนกลางและระดับจังหวัดพื้นที่จังหวัดชายแดนภาคใต้
จากนั้น รัฐมนตรีว่าการกระทรวงยุติธรรม ได้นำคณะผู้บริหารกระทรวงยุติธรรมเดินทางไปพบปะพี่น้องประชาชนในพื้นที่ ณ โรงเรียนสอนศาสนาตาดีกาดารุลฮูดา หมู่ที่​ ๑ ตำบลกาวะ อำเภอสุไหงปาดี จังหวัดนราธิวาส โดยมี ผู้บริหารท้องถิ่น ผู้นำชุมชนและประชาชน จำนวน ๒๐๐ คน ให้การต้อนรับ
ทั้งนี้ กระทรวงยุติธรรม โดยกรมคุ้มครองสิทธิและเสรีภาพ ได้มอบเงินช่วยเหลือเยียวยาแก่ผู้เสียหายในคดีอาญาในพื้นที่จังหวัดนราธิวาส กรณีโกดังพลุระเบิดในบริเวณบ้านมูโนะ จังหวัดนราธิวาส เป็นเหตุให้มีผู้เสียชีวิต จำนวน ๑๑ ราย และผู้บาดเจ็บ จำนวน ๓๔๕ ราย รวมทั้งสิ้น ๓๕๖ ราย รวมเป็นเงินทั้งสิ้น ๔,๐๔๑,๘๘๘ บาท ซึ่งในรายผู้เสียชีวิตนายกรัฐมนตรีได้ลงพื้นที่เมื่อวันที่ ๔ สิงหาคม ๒๕๖๖ มอบเงินให้ความช่วยเหลือแล้ว ๙ ราย และอยู่ระหว่างตรวจสอบข้อเท็จจริงอีก ๒ ราย ซึ่งการลงพื้นที่มอบเงินช่วยเหลือเยียวยาในครั้งนี้ จัดขึ้นเพื่อเป็นการเผยแพร่ประชาสัมพันธ์ให้ประชาชนได้ทราบถึงสิทธิตามกฎหมาย และช่องทางการให้บริการภารกิจคุ้มครองสิทธิและเสรีภาพของกระทรวงยุติธรรมผ่านสำนักงานยุติธรรมจังหวัดทั่วประเทศ ซึ่งได้มีการกระจายอำนาจการพิจารณาให้ความช่วยเหลือไปทั้ง ๗๖ จังหวัดให้ประชาชนสามารถเข้าถึงกระบวนการยุติธรรมได้อย่างสะดวก รวดเร็วและเป็นธรรม

ที่มา : https://www.thaigov.go.th/news/contents/details/73359