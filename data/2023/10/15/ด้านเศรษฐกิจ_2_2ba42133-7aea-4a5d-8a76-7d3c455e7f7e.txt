รัฐบาลไทย-ข่าวทำเนียบรัฐบาล-รมช. ไชยา กล่าวเปิดประชุมสามัญสมาคมชาวไร่อ้อยชัยภูมิ '66 ร่วมมอบพันธุ์อ้อย และทุนการศึกษา 15 ทุน


วันอาทิตย์ที่ 15 ตุลาคม 2566
รมช. ไชยา กล่าวเปิดประชุมสามัญสมาคมชาวไร่อ้อยชัยภูมิ '66 ร่วมมอบพันธุ์อ้อย และทุนการศึกษา 15 ทุน
รมช. ไชยา กล่าวเปิดประชุมสามัญสมาคมชาวไร่อ้อยชัยภูมิ '66 ร่วมมอบพันธุ์อ้อย และทุนการศึกษา 15 ทุน พร้อมลุยต่อขอนแก่น รับฟังปัญหาพี่น้องเกษตรกรผู้เลี้ยงโคนม ณ สหกรณ์โคนมขอนแก่น จำกัด
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่เข้าเยี่ยมให้กำลังใจสมาคมชาวไร่อ้อยจังหวัดชัยภูมิ และเป็นประธานกล่าวเปิดการประชุมใหญ่สามัญ สมาคมชาวไร่อ้อยจังหวัดชัยภูมิ ประจำปี 2566 ณ หอประชุมสมาคมไร่อ้อยจังหวัดชัยภูมิ ว่า รู้สึกยินดีและเป็นเกียรติอย่างยิ่งในการเป็นประธานเปิดประชุมสามัญใหญ่ของสมาคมชาวไร่อ้อยจังหวัดชัยภูมิ ประจำปี 2566 เนื่องจากได้รับทราบกิจกรรมรวมถึงปัญหาต่าง ๆ ของเกษตรกรชาวไร่อ้อย โดยเฉพาะปัญหาการขอรับเงินชดเชย 120 บาท/ตัน จากการตัดอ้อยสด เพื่อลด PM2.5 ในช่วงปี 2565-2566 ที่ผ่านมา ขอยืนยันว่าพร้อมสานต่อและเร่งดำเนินการให้พี่น้องเกษตรกรได้รับเงินชดเชยแน่นอน
"เห็นควรเร่งผลักดันการแก้ไข พ.ร.บ.อ้อยและน้ำตาลอีกครั้งภายใต้การดำเนินงานของรัฐบาลนายกรัฐมนตรี นายเศรษฐา   ทวีสิน ให้มีความทันสมัย มีสิทธิประโยชน์ที่ก่อให้เกิดกำไรต่อเกษตรกรผู้ปลูกอ้อยมากขึ้น เช่น ผลผลิตที่เกิดขึ้นเป็นรายสินค้าต้องนำมาคำนวณผลกำไรแบ่งให้เกษตรกร รวมถึงพี่น้องเกษตรกรส่วนใหญ่ไม่ได้ปลูกเพียงแค่อ้อย แต่ปลูกพืชอื่นผสมด้วย จึงควรนำ พ.ร.บ. อ้อยและน้ำตาลมาอยู่ในความดูแลของกระทรวงเกษตรและสหกรณ์อาจจะตรงตามภารกิจมากกว่า" "รมช. ไชยา กล่าวเสริม และร่วมมอบปัจจัยการผลิตการเกษตร (พันธุ์อ้อย) ให้กับเกษตรกรผู้ปลูกอ้อย พร้อมมอบทุนการศึกษาให้กับนักเรียน จำนวน 15 ทุน
หลังจากนั้น รมช. ไชยา ลงพื้นที่ติดตามการทำงานของสหกรณ์โคนมขอนแก่น จำกัด พร้อมให้กำลังใจ และรับฟังปัญหาของเกษตรกรผู้เลี้ยงโคนม อาทิ ต้นทุนอาหารสูง น้ำนมผลิตได้น้อย เกษตรกรเลิกกิจการ ราคาน้ำนมไม่เหมาะสมกับต้นทุนการผลิต เป็นต้น ซึ่งกระทรวงเกษตรฯ ได้ส่งเรื่องการปรับราคาน้ำนมดิบเข้าพิจารณาให้กับคณะรัฐมนตรีเรียบร้อยแล้ว อยู่ในขั้นตอนการพิจารณาต่อไป รวมถึงมอบนโยบายรัฐบาล "ตลาดนำ นวัตกรรมเสริม เพิ่มรายได้"  ให้เกษตรกรผู้เลี้ยงโคนมผันตัวเป็นเกษตรกรสมัยใหม่ (Smart Farmer) ใช้นวัตกรรมในการเลี้ยงโคนม เช่น การใช้แอพลิเคชั่น iFarmer+ ของกรมปศุสัตว์ ในการติดตามการผสมพันธุ์โคนม และติดตามดูอาการของโคนม เพื่อลดภาระค่าใช้จ่ายในการผสมเทียม และสามารถคาดการณ์ผลผลิตน้ำนมเบื้องต้นได้สะดวกยิ่งขึ้น โดยให้เกษตรกรมุ่งผลิตน้ำนมคุณภาพจัดจำหน่ายในพื้นที่ เช่น นมโรงเรียน ในขณะเดียวกันให้ อสค. ผลิตน้ำนมคุณภาพสูงทำแบรนด์ส่งจำหน่ายในห้างสรรพสินค้าและผลักดันให้ร่วมทุนกับภาคเอกชน เข้าตลาดหลักทรัพย์ ด้วยจุดแข็งแบรนด์ที่คนไทยนิยมบริโภคมากที่สุดในตลาด เพื่อเพิ่มรายได้ให้เกษตรกร รวมถึงมอบหมายกรมปศุสัตว์ปรับปรุงโรงงานผลิตวัคซีนลัมปีสกิน และโรคสัตว์อื่น ๆ ให้ได้มาตรฐานสากล เพียงพอต่อความต้องการของเกษตรกร และมีความพร้อมในการส่งออกจำหน่ายต่างประเทศ
ในส่วนโคเนื้อที่ราคาตกต่ำ รัฐมนตรีช่วยฯ ไชยา ได้มอบหมายกรมปศุสัตว์ดูแลกฎหมายที่เกี่ยวข้อง เพื่อนำเรียนรัฐมนตรีว่าการกระทรวงเกษตรฯ ออกเป็นพระราชบัญญัติส่งเสริมการพัฒนาอาชีพเกษตรกรผู้เลี้ยงโคเนื้อ และโคตัวผู้เสนอคณะรัฐมนตรีให้เป็นข้อบังคับใช้ได้ต่อไป ทั้งนี้ รมช.ไชยา มุ่งหวังให้เกษตรกรผู้เลี้ยงโคนมมีกำไรเพิ่มขึ้น และสามารถดำรงชีพอยู่ได้จากอาชีพพระราชทานจากพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รัชกาลที่ 9 ต่อไป

ที่มา : https://www.thaigov.go.th/news/contents/details/73375