รัฐบาลไทย-ข่าวทำเนียบรัฐบาล-พ่อเมืองขอนแก่น สั่งการฝ่ายปกครอง บูรณาการร่วมตำรวจภูธรเมืองขอนแก่น ตรวจตราความสงบเรียบร้อยในพื้นที่ พบร้านเหล้าเปิดเกินกว่าเวลาที่กฎหมายกำหนด มีเยาวชนอายุต่ำกว่า 20 ปี ใช้บริการ


วันเสาร์ที่ 14 ตุลาคม 2566
14/10/2566
พิมพ์
พ่อเมืองขอนแก่น สั่งการฝ่ายปกครอง บูรณาการร่วมตำรวจภูธรเมืองขอนแก่น ตรวจตราความสงบเรียบร้อยในพื้นที่ พบร้านเหล้าเปิดเกินกว่าเวลาที่กฎหมายกำหนด มีเยาวชนอายุต่ำกว่า 20 ปี ใช้บริการ
พ่อเมืองขอนแก่น สั่งการฝ่ายปกครอง บูรณาการร่วมตำรวจภูธรเมืองขอนแก่น ตรวจตราความสงบเรียบร้อยในพื้นที่ พบร้านเหล้าเปิดเกินกว่าเวลาที่กฎหมายกำหนด และมีเยาวชนอายุต่ำกว่า 20 ปีเข้าใช้บริการ จึงส่งดำเนินคดีตามกฎหมาย เน้นย้ำสายด่วน 1567 เปิด 24 ช.ม.
พ่อเมืองขอนแก่น สั่งการฝ่ายปกครองเมืองขอนแก่นบูรณาการร่วมตำรวจภูธรเมืองขอนแก่น ตรวจตราความสงบเรียบร้อยในพื้นที่ พบร้านเหล้าเปิดเกินกว่าเวลาที่กฎหมายกำหนด และมีเยาวชนอายุต่ำกว่า 20 ปีเข้าใช้บริการ จึงส่งดำเนินคดีตามกฎหมาย พร้อมเน้นย้ำสายด่วนศูนย์ดำรงธรรม 1567 ให้พี่น้องประชาชนแจ้งเรื่องร้องทุกข์ได้ทุกเรื่องตลอด 24 ชั่วโมง
วันนี้ (14 ต.ค. 66) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่นเดินหน้าดำเนินนโยบายการจัดระเบียบสังคมอย่างต่อเนื่อง โดยได้สั่งการให้นายอำเภอทั้ง 26 อำเภอ ได้กำหนดแผนปฏิบัติการในการจัดระเบียบสังคม ทั้งการตรวจสอบในอนุญาตสถานบริการและสถานประกอบการที่มีลักษณะคล้ายสถานบริการ การบูรณาการฝ่ายความมั่นคงตรวจสอบป้องปรามการกระทำความผิด รวมถึงการสุ่มตรวจสถานบริการและสถานประกอบการที่มีลักษณะคล้ายสถานบริการให้ปฏิบัติตามระเบียบกฎหมายกำหนดอย่างเคร่งครัด ทั้งการเปิด-ปิด ตามเวลาที่กฎหมายกำหนด การพกพาอาวุธ การห้ามเด็กอายุต่ำกว่า 20 ปีเข้าใช้บริการ การมั่วสุมยาเสพติด และการพนัน รวมถึงการกระทำผิดกฎหมายอื่น ๆ อย่างต่อเนื่องซึ่งการดำเนินการดังกล่าวเป็นไปตามแนวทางที่นายสุทธิพงษ์ จุลเจริญ ปลัดกระทรวงมหาดไทย ได้กำชับมาอย่างต่อเนื่อง และสอดคล้องกับแนวนโยบายสำคัญของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในด้านการจัดระเบียบสังคม ที่ได้เน้นย้ำว่า หน้าที่ของกระทรวงมหาดไทย คือ มุ่งเน้นการจัดระเบียบสังคมเพื่อสร้างสังคมให้สงบสุข บ้านเมืองเป็นระเบียบเรียบร้อย ปลอดอบายมุข ประชาชนมีความมั่นคงปลอดภัยในชีวิตและทรัพย์สิน
“เมื่อเวลา 01.40 น. วันนี้ จังหวัดขอนแก่น โดยที่ทำการปกครองอำเภอเมืองขอนแก่น นำโดย นายประจวบ รักแพทย์ นายอำเภอเมืองขอนแก่น พร้อมด้วย นายจักรพันธ์ เอื้องสัจจะ และนายอรรถพล ทิพย์ดารา ปลัดอำเภอฝ่ายความมั่นคง ที่ทำการปกครองอำเภอเมืองขอนแก่น บูรณาการร่วมกับเจ้าหน้าที่ที่ทำการปกครองจังหวัดขอนแก่น สมาชิกกองร้อยอาสารักษาดินแดนอำเภอเมืองขอนแก่น (ขก.2) ร้อยตำรวจเอก วิษณุศักดิ์ โชติอ่อน รองสารวัตรป้องกันปราบปราม สถานีตำรวจภูธรเมืองขอนแก่น ร้อยตำรวจเอก ไพฑูรย์ พลสาร ร้อยตำรวจตรี วัฒนาจงมุม และสิบตำรวจเอก ภัทรพล เสริมตรง เจ้าหน้าที่ตำรวจสถานีตำรวจภูธรเมืองขอนแก่น ร่วมลงพื้นที่ตรวจสอบ ร้านที่ 1) เดอะไลบรารี่ขอนแก่น โดยได้ทำการสุ่มตรวจปัสสาวะหาสารเสพติดจากผู้ใช้บริการ จำนวน 15 คน ผลปรากฏว่า ไม่พบสารเสพติดในร่างกาย และร้านที่ 2) สถานประกอบการ ชื่อ Gravity โดยมี นายเนติเกียรติ แสดงตนเป็นเจ้าของร้าน ซึ่งจากการเข้าตรวจสอบพบว่าร้านดังกล่าวมีใบอนุญาตจำหน่ายสุราประเภทที่ 2 ที่สามารถจำหน่ายสุราได้ถึงเวลาเที่ยงคืน แต่ในเวลาดังกล่าวยังพบมีการจำหน่ายสุรา แล้วยังพบว่ามีเยาวชนอายุต่ำกว่า 20 ปีบริบูรณ์ จำนวน 5 คน เข้าใช้บริการ ซึ่งบนโต๊ะมีสุราวางอยู่ และมีใบแจ้งหนี้การชำระสุราวางอยู่ ทั้งนี้ จากการสุ่มตรวจปัสสาวะหาสารเสพติด ไม่พบสารเสพติดในร่างกาย เจ้าหน้าที่จึงได้แจ้งข้อกล่าวหาเจ้าของร้าน “จำหน่ายสุราเกินกว่ากฎหมายกำหนด” และ “จำหน่ายสุราให้แก่ผู้มีอายุต่ำกว่า 20 ปีบริบูรณ์” ส่งพนักงานสอบสวน สถานีตำรวจภูธรเมืองขอนแก่น ดำเนินคดีตามกฎหมาย” นายไกรสรฯ กล่าวเน้นย้ำ
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า จังหวัดขอนแก่น มุ่งมั่นในการบูรณาการร่วมกับหน่วยงานที่เกี่ยวข้อง ออกตรวจตราความสงบเรียบร้อย และดำเนินการสุ่มตรวจตามกฎหมาย หากพบการกระทำความผิด จะดำเนินการตามกฎหมายอย่างเคร่งครัด เพื่อรักษาความสงบเรียบร้อย และความผาสุกของสังคม ทำหน้าที่ดูแลพี่น้องชาวขอนแก่นทุกคน "ทำให้ขอนแก่นเป็นเมืองปลอดภัยและเป็นเมืองน่าอยู่" ของทุกคน และขอย้ำเตือนไปยังผู้ประกอบการทุกร้าน อย่าได้กระทำการฝ่าฝืนกฎหมาย เพราะไม่มีใครช่วยท่านได้ ถ้าท่านไม่ปฏิบัติตามกฎหมาย และจะต้องได้รับโทษตามที่กฎหมายกำหนด ไม่มีละเว้น ทั้งนี้ หากพี่น้องประชาชนในพื้นที่ได้รับความเดือดร้อนจากการเปิดสถานบริการหรือสถานประกอบการที่มีลักษณะคล้ายสถานบริการ และการกระทำผิดกฎหมายทุกรูปแบบ สามารถแจ้งผ่านสายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/73361