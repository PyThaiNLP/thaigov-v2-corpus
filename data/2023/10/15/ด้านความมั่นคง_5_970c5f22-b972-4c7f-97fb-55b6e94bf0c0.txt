รัฐบาลไทย-ข่าวทำเนียบรัฐบาล-กรมการจัดหางาน แจงค่าใช้จ่ายทำงานอิสราเอล ยืนยัน ค่ารถบัสคนละ 2,500 บาท “ไม่จริง” 


วันอาทิตย์ที่ 15 ตุลาคม 2566
15/10/2566
พิมพ์
กรมการจัดหางาน แจงค่าใช้จ่ายทำงานอิสราเอล ยืนยัน ค่ารถบัสคนละ 2,500 บาท “ไม่จริง”
รองอธิบดีกรมการจัดหางาน แจงอำนวยความสะดวกเหมารถไปสุวรรณภูมิ ประมาณคนละ 200 บาท จ่ายให้เจ้าของรถโดยตรง ย้ำ ไม่บังคับเฉพาะแรงงานที่สมัครใจ
นางสาวบุณยวีร์ ไขว้พันธุ์ รองอธิบดี รักษาราชการแทนอธิบดีกรมการจัดหางาน  เปิดเผยว่า จากกรณีสื่อออนไลน์ ให้ข้อมูล เรื่องค่าใช้จ่ายในการไปทำงานที่อิสราเอล ของกรมการจัดหางาน เก็บค่ารถไปสนามบินสุวรรณภูมิคนละ 2,500 บาท นั้น กรมการจัดหางานขอยืนยันว่าไม่เป็นความจริง โดยการเดินทางไปทำงานประเทศอิสราเอล ภายใต้โครงการ "ความร่วมมือไทย – อิสราเอลเพื่อการจัดหางาน” (TIC) มีการเก็บค่าใช้จ่ายเฉพาะที่จำเป็น ประมาณ 71,020 บาท (ขึ้นอยู่กับอัตราแลกเปลี่ยน) ดังนี้
1.ค่าใช้จ่ายก่อนการเดินทาง เท่าที่จ่ายจริง ได้แก่ ค่าธรรมเนียมการตรวจสอบประวัติอาชญากรรม 100 บาท ค่าธรรมเนียมการขอรับหนังสือเดินทาง 1,500 บาท ค่าตรวจสุขภาพ 3,250 บาท ค่าบัตรโดยสารเครื่องบินเที่ยวเดียวจากประเทศไทยไปยังอิสราเอล ประมาณ 25,000 บาท ค่าสมาชิกกองทุนเพื่อช่วยเหลือคนหางานไปทำงานในต่างประเทศ 400 บาท
2.ค่าใช้จ่ายหลังจากเดินทางไปถึงรัฐอิสราเอล ภายใต้โครงการ "ความร่วมมือไทย - อิสราเอลเพื่อการจัดหางาน" ได้แก่ ค่าธรรมเนียมจัดหางานที่ต้องจ่ายให้แก่บริษัทจัดหางานในรัฐอิสราเอลและค่าธรรมเนียมของโครงการความร่วมมือไทย - อิสราเอล รวมประมาณ จำนวน 3,549 เชคเกลอิสราเอล หรือประมาณ 40,000 บาท ขึ้นอยู่กับอัตราแลกเปลี่ยนในขณะนั้น ตามข้อกฎหมายแห่งรัฐอิสราเอล ซึ่งต้องจ่ายเมื่อเดินทางไปถึงรัฐอิสราเอล
ทั้งนี้กรมการจัดหางานได้อำนวยความสะดวกให้กับแรงงานไทยที่เดินทางผ่านโครงการ TIC ในการเดินทางจากกระทรวงแรงงาน ถ.มิตรไมตรี ดินแดง กรุงเทพมหานคร ไปส่งยังท่าอากาศยานสุวรรณภูมิ จ.สมุทรปราการ โดยประสานรถบัสเที่ยวละ 5,300 บาท กำหนดผู้โดยสารพร้อมสัมภาระ ไม่เกิน 30 คน หากแรงงานต้องการใช้บริการจะมีค่ารถรายละ ประมาณ 200 บาท และชำระค่าใช้จ่ายให้กับรถบัสโดยตรง ซึ่งไม่มีการบังคับหากแรงงานท่านใดประสงค์เดินทางด้วยตนเองก็ไม่มีค่าใช้จ่ายส่วนนี้
“ แรงงานที่ไปทำงานอิสราเอลส่วนใหญ่ไม่ได้มีภูมิลำเนาอยู่ในกรุงเทพมหานคร ประกอบกับการไปทำงานตามโครงการ TIC มีสัญญาจ้างสูงสุด 5 ปี 3 เดือน  เวลาเดินทางจะมีสัมภาระเยอะมาก ต้องใช้บริการแท็กซี่ทำให้มีค่าใช้จ่ายสูง กรมการจัดหางานจึงอำนวยความสะดวกด้วยการเหมารถบัสเพื่อช่วยให้แรงงานไทยประหยัดค่าโดยสาร ซึ่งราคาจะเป็นการเฉลี่ยต่อหัวต่อเที่ยวขึ้นอยู่กับว่าเที่ยวนั้นๆนั้นมีแรงงานโดยสารรถบัสกี่ราย โดยส่วนใหญ่จะเฉลี่ยที่ 200 บาทต่อคน” รองอธิบดีกรมการจัดหางาน กล่าว

ที่มา : https://www.thaigov.go.th/news/contents/details/73377