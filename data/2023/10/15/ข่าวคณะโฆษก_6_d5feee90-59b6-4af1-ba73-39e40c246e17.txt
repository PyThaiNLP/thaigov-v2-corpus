รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ แถลงผลการประชุมศูนย์สถานการณ์ฉุกเฉินต่อสถานการณ์ความไม่สงบในอิสราเอล RRC ตั้งเป้านำคนไทยที่แสดงความประสงค์กลับประเทศให้หมดภายในสิ้นเดือนนี้


วันอาทิตย์ที่ 15 ตุลาคม 2566
15/10/2566
พิมพ์
​โฆษกรัฐบาลเผย นายกฯ แถลงผลการประชุมศูนย์สถานการณ์ฉุกเฉินต่อสถานการณ์ความไม่สงบในอิสราเอล RRC ตั้งเป้านำคนไทยที่แสดงความประสงค์กลับประเทศให้หมดภายในสิ้นเดือนนี้
​โฆษกรัฐบาลเผย นายกฯ แถลงผลการประชุมศูนย์สถานการณ์ฉุกเฉินต่อสถานการณ์ความไม่สงบในอิสราเอล RRC ตั้งเป้านำคนไทยที่แสดงความประสงค์กลับประเทศให้หมดภายในสิ้นเดือนนี้
วันนี้ (15 ตุลาคม 2566) เวลา 16.00 น. ณ ห้องวิเทศสโมสร กระทรวงการต่างประเทศ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุมศูนย์สถานการณ์ฉุกเฉินต่อสถานการณ์ความไม่สงบในอิสราเอล หรือศูนย์ Rapid Response Center : RRC โดยหลังจากการประชุม นายกรัฐมนตรีแถลงผลการประชุมฯ โดยนายสัตวแพทย์ชัย วัชรงค์เปิดเผยสาระสำคัญ ดังนี้
การประชุมวันนี้เป็นการยืนยันเจตนารมณ์ว่า รัฐบาลไทยให้ความสำคัญสูงสุดที่จะลำเลียงคนไทยที่มีความประสงค์ออกมาจากประเทศอิสราเอลให้ได้เร็วที่สุด รายงานตอนนี้ เที่ยวบิน ภายในสิ้นเดือนโดยสายการบินนกแอร์ Air Israel การบินไทย และ Spice Air ทั้งหมดจะนำเข้ามาประมาณ 32 เที่ยวบิน ณ จุดนี้ถึงสิ้นเดือนได้ประมาณ 5,700 คน แต่ก็ยังไม่พอ เพราะปัจจุบันมีผู้ต้องการกลับมาประมาณ 7,000 คนและเพิ่มขึ้นเรื่อยๆ โดยมีความกังวลในการลำเลียงคนออกมาก็ยังเป็นปัญหาอยู่ เพราะการต่อสู้ยังไม่จบ และทางอิสราเอลก็ยังมีการเลื่อนการโจมตีทางพื้นบกออกไป และคาดว่าถ้ามีการโจมตีทางพื้นบกอาจจะทำให้สถานการณ์รุนแรงขึ้น ซึ่งต้องระมัดระวัง ทำให้การลำเลียงคนออกมาทางบกหรือทางเรือไม่สามารถทำได้เลย เพราะท่าเรือที่อิสราเอลก็ได้ปิดไปแล้ว ต้องพึ่งพาทางอากาศอย่างเดียว
ตอนนี้สถานทูตไทยในอิสราเอลทำงานอย่างเต็มที่ สามารถนำคนมาที่ศูนย์พักพิงได้ประมาณ 400 คนต่อวัน เป็นตัวเลขที่ดี แต่ยังมีเครื่องบินไม่พอ
เรื่องเอกสารที่แรงงานชาวไทยอาจมีไม่ครบ เจ้าหน้าที่สถานทูตก็จะอำนวยความสะดวกให้ที่ศูนย์พักพิง ทำเรื่องของ CI Identity ให้สามารถบินได้ โดยสามารถดำเนินการได้ในหนึ่งวันประมาณ 200 ราย ฉะนั้นเรื่องงานเอกสารไม่ใช่ปัญหา
เรื่องการลำเลียงคน มีสองทางคือ ลำเลียงตรง จากอิสราเอลกลับ กทม. หรือไปพักพิงประเทศที่สาม อาจจะที่ดูไบ ไซปรัส หรือจอร์แดน และนำเครื่องบินไปรับอีกช่วงเพื่อเร่งลำเลียงคนออกมาจากอิสราเอลเร็วที่สุด
เรื่องแรงงาน ทางกระทรวงแรงงานได้แจ้งแล้วว่าจะดูแลแรงงาน มีเงินเยียวยา และหาที่ทำงานใหม่ ให้เร็วที่สุด
เรื่องตัวประกับ มี 17 คน ใช้ 4 ช่องทางในการติดต่อประสานให้ปลอดภัย ทางการทูต ข่าวกรอง การทหาร และทางภาคประชาคม NGO เป็นส่วนที่ทำงานร่วมกันอย่างต่อเนื่อง ทางกต. คุยกับทั้งสองฝ่ายว่าขอรับคนไทยกลับมาเร็วที่สุด นายกรัฐมนตรียอมรับว่าสถานการณ์ยังไม่เป็นที่ไว้วางใจแต่รัฐบาลโดยทุกหน่วยงานให้ความสำคัญสูงสุด และพยายามหาช่องทางเพิ่มเติมโดยจะนำคนไทยกลับมาให้หมดภายในสิ้นเดือนนี้

ที่มา : https://www.thaigov.go.th/news/contents/details/73376