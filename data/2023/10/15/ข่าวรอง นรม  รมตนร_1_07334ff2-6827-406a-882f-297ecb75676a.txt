รัฐบาลไทย-ข่าวทำเนียบรัฐบาล-“พวงเพ็ชร” เตรียมเซ็น MOU กับสื่อใหญ่จีน ร่วมกันป้องกันข่าวลวง-อาชญากรรมทางไซเบอร์-แก็งค์คอลเซ็นเตอร์


วันอาทิตย์ที่ 15 ตุลาคม 2566
15/10/2566
พิมพ์
“พวงเพ็ชร” เตรียมเซ็น MOU กับสื่อใหญ่จีน ร่วมกันป้องกันข่าวลวง-อาชญากรรมทางไซเบอร์-แก็งค์คอลเซ็นเตอร์
“พวงเพ็ชร” เตรียมเซ็น MOU กับสื่อใหญ่จีน ร่วมกันป้องกันข่าวลวง-อาชญากรรมทางไซเบอร์-แก็งค์คอลเซ็นเตอร์
วันที่ 15 ต.ค. 66  นางพวงเพ็ชร ชุนละเอียด รัฐมนตรีประจำสำนักนายกรัฐมนตรี มีกำหนดเดินทางเยือนสาธารณรัฐประชาชนจีน เพื่อลงนามบันทึกความเข้าใจว่าด้วยความร่วมมือ (MOU)  ด้านสื่อสารมวลชนและสารสนเทศระหว่าง กรมประชาสัมพันธ์กับกลุ่มสื่อแห่งชาติจีน (China Media Group : CMG) ช่วงวันที่ 18-20 ตุลาคมนี้ ซึ่งเป็นโอกาสเดียวกับที่ นายเศรษฐา ทวีสิน นายกรัฐมนตรี เยือนสาธารณรัฐประชาชนจีนอย่างเป็นทางการ ตามคำเชิญของจีน
โดยนางพวงเพ็ชร กล่าวว่า ที่ผ่านมาไทยและจีนมีความสัมพันธ์และความร่วมมือในทุกมิติ ซึ่งเมื่อวันที่ 11 ตุลาคม 2566 ที่ผ่านมา ตน และนายหาน จื้อเฉียง (Mr. Han Zhiqiang) เอกอัครราชทูตสาธารณรัฐประชาชนจีนประจําประเทศไทย ได้พบปะ และหารือกันในประเด็นที่รัฐบาลไทยและจีนให้ความสำคัญ ไม่ว่าจะเป็นการจัดการข่าวลวง การปราบปรามอาชญากรรมทางไซเบอร์ และปัญหาแก็งค์ Call center ที่มีอย่างต่อเนื่อง ทั้งนี้ เราเห็นตรงกันว่าสื่อไทย-จีน ควรร่วมมือและแบ่งปันข่าวสารกัน เพื่อป้องกันความเสียหายที่จะเกิดขึ้นจากปัญหาที่กล่าวมา โดยในการเดินทางเยือนสาธารณประชาชนจีนอย่างเป็นทางการครั้งนี้ ตนจะหารือกับ นายเซิ่น ไห่สง ผู้อำนวยการและบรรณาธิการใหญ่  CMG  เพื่อวางแนวทางการให้ความร่วมมือกันระหว่าง 2 ประเทศ

ที่มา : https://www.thaigov.go.th/news/contents/details/73369