รัฐบาลไทย-ข่าวทำเนียบรัฐบาล-"รัดเกล้า" รองโฆษกรัฐบาล มอบเสื้อและน้ำ ช่วยเหลือชาวบ้านในชุมชนศาลาริมน้ำ วัดบางพลัด จากเหตุเพลิงไหม้บ้านเรือน คืน 13 ตุลาคม


วันอาทิตย์ที่ 15 ตุลาคม 2566
15/10/2566
พิมพ์
"รัดเกล้า" รองโฆษกรัฐบาล มอบเสื้อและน้ำ ช่วยเหลือชาวบ้านในชุมชนศาลาริมน้ำ วัดบางพลัด จากเหตุเพลิงไหม้บ้านเรือน คืน 13 ตุลาคม
"รัดเกล้า" รองโฆษกรัฐบาล มอบเสื้อและน้ำ ช่วยเหลือชาวบ้านในชุมชนศาลาริมน้ำ วัดบางพลัด จากเหตุเพลิงไหม้บ้านเรือน คืน 13 ตุลาคม
วันนี้ 15 ตุลาคม 2566  นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เยี่ยมให้กำลังใจและมอบน้ำ มอบเสื้อให้กับประชาชนในชุมชนศาลาริมน้ำ วัดบางพลัด ที่ได้รับผลกระทบจากเหตุเพลิงไหม้บ้านเรือนประชาชน ภายในซอยจรัญสนิทวงศ์ 79 พื้นที่เขตบางพลัด เมื่อคืนวันที่ 13 ตุลาคม 2566 เวลา 00.36 น.ที่ผ่านมา โดย ลักษณะที่เกิดเหตุเป็นบ้านไม้ 2 ชั้นปลูกติดกัน 15 หลัง เพลิงลุกไหม้เสียหายทั้งหมด 8 หลังคาเรือน พื้นที่เพลิงไหม้เสียหายโดยประมาณ 100 ตารางวา ซึ่งไม่มีผู้ได้รับบาดเจ็บหรือเสียชีวิต
นางรัดเกล้า กล่าวว่า  ตอนได้ทราบข่าวเมื่อคืนวันศุกร์ที่ 13 ตุลาคม ก็รีบส่งทีมจิตอาสากู้ภัย ที่เป็นส่วนหนึ่งของทีมงานดูแลพื้นที่ไปดูแลทันที ภายในเวลาไม่ถึง 2 ชั่วโมง สถานการณ์ทั้งหมดก็อยู่ในการควบคุม ต้องขอขอบคุณและชื่นชมเจ้าหน้าที่ทุกคนที่ทำงานได้อย่างรวดเร็วและมีประสิทธิภาพมาก  อย่างไรก็ตาม สิ่งที่ต้องทำมากที่สุดตอนนี้คือช่วยให้ชาวบ้านกลุ่มนี้มีกำลัง มีความเข้มแข็ง ลุกขึ้นมายืนได้อีกครั้ง  ชาวบ้านหลายคนสูญเสียทุกสิ่งทุกอย่างไปในเหตุเพลิงไหม้ ซึ่งทางผู้บริหารและเจ้าหน้าที่​ สำนักงานเขตบางพลัด​ และ สำนักป้องกันและบรรเทาสาธารณภัย กรุงเทพมหานคร ได้ทำงานอย่างดีเยี่ยมในการสร้างศูนย์พักพิงชั่วคราวและดูแลชาวบ้าน แต่ก็ยังขาดแคลนหลายๆ ปัจจัยในการดำรงชีพ
"รัฐบาลมีความห่วงใยพี่น้องประชาชนที่ได้รับความเสียหาย และผลกระทบจากเหตุเพลิงไหม้ครั้งนี้  มอบหมายทุกฝ่ายให้ความช่วยเหลือ สำหรับผู้มีจิตศรัทธาสามารถบริจาค เสื้อผ้า ผ้าห่ม ข้าวสาร อาหารแห้ง น้ำดื่ม เพื่อเป็นการ บรรเทาความทุกข์ร้อนให้ชาวบ้านมีแรงกายและแรงใจสู้ต่อไป โดยสามารถ ติดต่อได้ที่ท่าน​ เจ้าอาวาสวัดบางพลัด​ พระมหาหาญ รตนปญฺโญ ได้ที่เบอร์​ 099-539-3599 "นางรัดเกล้า กล่าว

ที่มา : https://www.thaigov.go.th/news/contents/details/73366