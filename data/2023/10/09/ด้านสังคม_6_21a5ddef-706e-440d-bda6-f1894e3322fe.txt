รัฐบาลไทย-ข่าวทำเนียบรัฐบาล-“หมอชลน่าน” นำคณะผู้บริหาร สธ. แสดง “กตัญญุตา” อดีตปลัดกระทรวงฯ ผู้เป็นคลังปัญญาแห่งสาธารณสุขไทย


วันจันทร์ที่ 9 ตุลาคม 2566
“หมอชลน่าน” นำคณะผู้บริหาร สธ. แสดง “กตัญญุตา” อดีตปลัดกระทรวงฯ ผู้เป็นคลังปัญญาแห่งสาธารณสุขไทย
กระทรวงสาธารณสุข จัดพิธี “กตัญญุตาคลังปัญญาแห่งประวัติศาสตร์สาธารณสุขไทย” รัฐมนตรีว่าการกระทรวงสาธารณสุข นำคณะผู้บริหาร ร่วมคารวะแสดงความกตัญญูต่ออดีตปลัดกระทรวงฯ ผู้เป็นปูชนียบุคคลที่มีคุณูปการต่อระบบสาธารณสุขของประเทศ
กระทรวงสาธารณสุข จัดพิธี “กตัญญุตาคลังปัญญาแห่งประวัติศาสตร์สาธารณสุขไทย” รัฐมนตรีว่าการกระทรวงสาธารณสุข นำคณะผู้บริหาร ร่วมคารวะแสดงความกตัญญูต่ออดีตปลัดกระทรวงฯ ผู้เป็นปูชนียบุคคลที่มีคุณูปการต่อระบบสาธารณสุขของประเทศ พร้อมแสดงปณิธาน มุ่งมั่นสืบสานงานด้วยความสมานฉันท์ เพื่อพัฒนาการสาธารณสุขให้ก้าวหน้า
วันนี้ (9 ตุลาคม 2566) ที่กรมสนับสนุนบริการสุขภาพ กระทรวงสาธารณสุข จังหวัดนนทบุรี นายแพทย์ชลน่านศรีแก้ว รัฐมนตรีว่าการกระทรวงสาธารณสุข พร้อมด้วย นายสันติ พร้อมพัฒน์ รัฐมนตรีช่วยว่าการกระทรวงสาธารณสุข และ นายแพทย์โอภาส การย์กวินพงศ์ ปลัดกระทรวงสาธารณสุข นำคณะผู้บริหารกระทรวงสาธารณสุข ร่วมพิธี “กตัญญุตาคลังปัญญาแห่งประวัติศาสตร์สาธารณสุขไทย” กล่าวสดุดีแสดงคารวะ พร้อมรับฟังการถ่ายทอดประสบการณ์ และรับพรจากอดีตปลัดกระทรวงสาธารณสุข ประกอบด้วย นายแพทย์อุทัย สุดสุข, นายแพทย์ไพจิตร ปวะบุตร, นายแพทย์วัลลภ ไทยเหนือ, นายแพทย์วินัย วิริยกิจจา และนายแพทย์วิชัย เทียนถาวร
นายแพทย์ชลน่าน กล่าวว่า นับตั้งแต่มีการก่อตั้งกรมสาธารณสุขขึ้น เมื่อวันที่ 27 พฤศจิกายน 2461 จนถึงปัจจุบันเป็นเวลา 105 ปี ระบบสาธารณสุขของประเทศไทยมีการวางรากฐาน ปรับปรุงและพัฒนาอย่างต่อเนื่อง ส่งผลให้คุณภาพชีวิตและสุขภาวะของประชาชนดีขึ้นเป็นที่ประจักษ์ ซึ่งเป็นผลจากความทุ่มเทสติปัญญา ความรู้ ความสามารถ ประสบการณ์ และความเสียสละของคณาจารย์ อดีตผู้บริหารกระทรวงสาธารณสุข ที่ได้นำพาระบบสาธารณสุขไทยให้มีความเจริญก้าวหน้า อาทิ การสร้างความเข้มแข็งของงานสาธารณสุขมูลฐาน การจัดตั้งอาสาสมัครสาธารณสุขประจำหมู่บ้าน (อสม.) การพัฒนาสถานบริการการแพทย์และสาธารณสุขสำหรับประชาชน การวางระบบหลักประกันสุขภาพ การพัฒนางานอนามัยชุมชน อนามัยแม่และเด็ก การขับเคลื่อนงานด้านการส่งเสริมสุขภาพและป้องกันโรค
“อาจารย์ทุกท่านถือเป็นปูชนียบุคคลที่มีคุณูปการต่อกระทรวงสาธารณสุข ช่วยผลักดันการสาธารณสุขไทยให้เข้มแข็ง โดดเด่นเป็นที่ยอมรับทั้งจากคนไทยและนานาชาติ ในฐานะที่เป็นชาวสาธารณสุขคนหนึ่ง ขอแสดงปณิธานที่จะมุ่งมั่นสืบสานงานตามรากฐานการสาธารณสุขอันแข็งแกร่งที่อาจารย์ทุกท่านได้วางไว้ และจะร่วมแรงร่วมใจกันทำงานด้วยความสมานฉันท์ ตั้งใจปฏิบัติหน้าที่อย่างเต็มความสามารถ เพื่อพัฒนาการสาธารณสุขไทยให้เจริญก้าวหน้ายิ่งขึ้นไป” นายแพทย์ชลน่านกล่าว
*************************9 ตุลาคม 2566

ที่มา : https://www.thaigov.go.th/news/contents/details/73151