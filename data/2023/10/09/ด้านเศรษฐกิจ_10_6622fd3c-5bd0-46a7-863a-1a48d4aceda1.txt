รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 205 สาย อำเภอเทพสถิต - อำเภอบำเหน็จณรงค์  ตอน บ้านช่องสำราญ - บ้านคำปิง จังหวัดชัยภูมิ เป็น 4 ช่องจราจร แล้วเสร็จ 


วันจันทร์ที่ 9 ตุลาคม 2566
กรมทางหลวง ขยายทางหลวงหมายเลข 205 สาย อำเภอเทพสถิต - อำเภอบำเหน็จณรงค์  ตอน บ้านช่องสำราญ - บ้านคำปิง จังหวัดชัยภูมิ เป็น 4 ช่องจราจร แล้วเสร็จ
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการโครงการก่อสร้างทางหลวงหมายเลข 205 สาย อำเภอเทพสถิต - อำเภอบำเหน็จณรงค์ ตอน บ้านช่องสำราญ - บ้านคำปิง จังหวัดชัยภูมิ เป็น 4 ช่องจราจร แล้วเสร็จ เพิ่มศักยภาพการคมนาคมและโครงข่ายโลจิสติกส์   ในภาคเหนือและภาคตะวันออกเฉียงเหนือ สอดรับนโยบาย นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการดำเนินงาน   เพื่อให้ประชาชนมีความสุขในทุกมิติ ทั้งด้านเศรษฐกิจ ความปลอดภัย และการให้บริการที่เป็นมาตรฐานสากล ทางหลวงหมายเลข 205 หรือ ถนนสุรนารายณ์ เป็นทางหลวงเชื่อมต่อระหว่างจังหวัดลพบุรี และนครราชสีมา ที่ประชาชนเลือกใช้เป็นเส้นทางลัดในการขนส่งสินค้าจากภาคเหนือและภาคตะวันออกเฉียงเหนือไปยังภาคตะวันออก เชื่อมต่อกับทางหลวงหมายเลข 304 จากจังหวัดนครราชสีมาไปยังอำเภอกบินทร์บุรี จังหวัดปราจีนบุรี เข้าสู่ทางหลวงหมายเลข 311 ไปถึงท่าเรือแหลมฉบัง จังหวัดชลบุรี และนิคมอุตสาหกรรม จังหวัดระยอง เพื่อรองรับปริมาณการจราจรที่เพิ่มขึ้น ทล. จึงดำเนินการโครงการก่อสร้างฯ ระหว่าง กม. ที่ 113+250 - 135+978 รวมระยะทาง 22.7 กิโลเมตร โดยก่อสร้างจากเดิมขนาด 2 ช่องจราจร (ไป - กลับ) เป็นมาตรฐานทางชั้นพิเศษขนาด 4 ช่องจราจร (ไป - กลับ) ผิวจราจรแอสฟัลท์ติกคอนกรีต ช่องจราจรกว้าง 3.50 เมตร ไหล่ทางด้านนอกกว้าง 2.50 เมตร แบ่งช่องจราจรทิศทางไปกลับด้วยกำแพงคอนกรีต รวมงานก่อสร้างสะพาน 7 แห่ง พร้อมทางคู่ขนานความยาว 2.770 กิโลเมตร และงานติดตั้งไฟฟ้าแสงสว่างตลอดสาย วงเงิน 679.7 ล้านบาท นอกจากนี้ ทล. อยู่ระหว่างดำเนินการโครงการก่อสร้างทางหลวงหมายเลข 205 สาย อำเภอเทพสถิต - อำเภอบำเหน็จณรงค์ ตอน บ้านช่องสำราญ - บ้านคำปิง จังหวัดชัยภูมิ ช่วง กม. ที่ 135+978 - 149+630 ระยะทาง 13.6 กิโลเมตร เป็นมาตรฐานทางชั้นพิเศษขนาด 4 ช่องจราจร (ไป - กลับ) ผิวจราจรแอสฟัลท์ติกคอนกรีต ช่องจราจรกว้าง 3.50 เมตร ไหล่ทางด้านนอกกว้าง 2.50 เมตร แบ่งช่องจราจรทิศทางไปกลับด้วยกำแพงคอนกรีต และเกาะกลางแบบยก วงเงิน 678.9 ล้านบาท ขณะนี้มีความคืบหน้า 98.68% คาดว่าจะแล้วเสร็จเดือนพฤศจิกายน 2566
ทั้งนี้ การก่อสร้างโครงการดังกล่าวจะสามารถรองรับปริมาณการจราจรและลดอุบัติเหตุ อำนวยความสะดวกและความปลอดภัยในการเดินทางให้แก่ประชาชน สนับสนุนการพัฒนาโครงข่ายระบบขนส่งสาธารณะในเขตเมืองและระหว่างเมืองให้ครอบคลุมและเชื่อมโยงกันอย่างเป็นระบบ อันเป็นแรงขับเคลื่อนที่สำคัญต่อการเติบโตทางเศรษฐกิจของประเทศไทย

ที่มา : https://www.thaigov.go.th/news/contents/details/73165