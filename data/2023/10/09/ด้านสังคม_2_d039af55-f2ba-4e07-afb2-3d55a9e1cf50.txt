รัฐบาลไทย-ข่าวทำเนียบรัฐบาล-​นายสุทิน คลังแสง รมว.กห. ได้ปฏิบัติภารกิจในการตรวจเยี่ยมสถานการณ์น้ำในพื้นที่ภาคตะวันออกเฉียงเหนือ


วันจันทร์ที่ 9 ตุลาคม 2566
​นายสุทิน คลังแสง รมว.กห. ได้ปฏิบัติภารกิจในการตรวจเยี่ยมสถานการณ์น้ำในพื้นที่ภาคตะวันออกเฉียงเหนือ
ระหว่างวันเสาร์ที่ 7 ถึงวันอาทิตย์ที่ 8 ต.ค.66  และกำชับทุกเหล่าทัพต้องดำเนินการให้ความช่วยเหลือพี่น้องประชาชนอย่างเต็มกำลังความสามารถ
โดยได้ร่วมคณะกับนาย เศรษฐา ทวีสิน นรม. เพื่อปฏิบัติภารกิจในพื้นที่ของ อ.คำเขื่อนแก้ว จ.ยโสธร จากนั้นไปยังพื้นที่ อ.เสลภูมิ จ.ร้อยเอ็ด และ อ.เชียงยืน จ.มหาสารคาม
ทั้งนี้ รมว.กห. ยังคงห่วงใยและกังวลถึงความเดือดร้อนของประชาชนในพื้นที่หลายจังหวัดที่มีน้ำท่วมขังสูง น้ำล้นตลิ่ง ซึ่งได้เน้นย้ำให้ทุกเหล่าทัพวางแผนรับมือกับมวลน้ำที่อาจจะเข้ามาซ้ำเติมสถานการณ์ให้เพิ่มมากขึ้น โดยสั่งการให้ร่วมมือกันบรรเทาสาธารณภัยที่คาดว่าจะเกิด รวมถึงเร่งรัดให้ความช่วยเหลือในการอพยพประชาชน, แจกจ่ายถุงยังชีพ, จัดรถครัวสนาม และยานพาหนะเพื่ออำนวยความสะดวกให้กับพี่น้องประชาชน ตลอดจนสนับสนุนส่วนราชการ/หน่วยงานต่างๆ ในการฟื้นฟูพื้นที่ประสบภัยภายหลังจากเหตุการณ์น้ำท่วมจนกว่าสถานการณ์ต่างๆ จะคลี่คลายและกลับเข้าสู่ภาวะปกติต่อไป

ที่มา : https://www.thaigov.go.th/news/contents/details/73136