รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ย้ำแนวทางการช่วยเหลือพี่น้องคนไทยในอิสราเอล


วันจันทร์ที่ 9 ตุลาคม 2566
09/10/2566
พิมพ์
​โฆษกรัฐบาลเผย นายกฯ ย้ำแนวทางการช่วยเหลือพี่น้องคนไทยในอิสราเอล
​โฆษกรัฐบาลเผย นายกฯ ย้ำแนวทางการช่วยเหลือพี่น้องคนไทยในอิสราเอล
วันนี้ (9 ตุลาคม 2566) นายชัย วัชรงค์ โฆษกประจำสำนักนายกมนตรีเปิดเผยว่านายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โพสต์ทวิตเตอร์ล่าสุด ถึงแนวทางการทำงานของรัฐบาลที่เน้นย้ำความสำคัญของการให้ความช่วยเหลือพี่น้องคนไทยในอิสราเอล
นายกรัฐมนตรีกล่าวว่า รัฐบาลให้ความสำคัญอย่างยิ่งต่อการให้ความช่วยเหลือและความปลอดภัยของพี่น้องคนไทยที่อยู่ในอิสราเอล โดยผมได้รับทราบว่า ขณะนี้ มีแรงงานชาวไทยในอิสราเอลจำนวนพันกว่าคนที่แสดงความประสงค์ที่จะเดินทางกลับมายังประเทศไทย ซึ่งผมได้สั่งการให้ทั้งกระทรวงการต่างประเทศ กองทัพอากาศ และหน่วยงานที่เกี่ยวข้องดำเนินการอย่างเต็มที่โดยเร็ว
ในการนี้การอพยพจะเริ่มดำเนินการในทันที โดยทางสถานทูตไทยได้รายงานว่าจะจัดส่งคนไทยชุดแรก 15 คน ซึ่งบางรายเป็นผู้บาดเจ็บ โดยสายการบินพาณิชย์กลับถึงประเทศไทยในวันที่ 12 ต.ค.นี้  และจะทะยอยส่งกลับเป็นชุด ๆ โดยมีคนไทยจำนวน 76 รายที่ทางการอิสราเอลช่วยนำออกมาจากพื้นที่สู้รบ ตลอดจนจำนวนที่เหลือทั้งหมดซึ่งขณะนี้ทุกฝ่ายได้ประสานความพร้อมในการส่งเครื่องบินของทัพอากาศไปรับ หรือโดยเที่ยวบินพาณิชย์รวมทั้งการเช่าเหมาลำตามความเหมาะสมของสถานการณ์
นอกจากนี้ได้สั่งการให้สถานเอกอัครราชทูตไทยที่เกี่ยวข้องให้ติดต่อกับมิตรประเทศเพื่อช่วยประสานในการปล่อยตัวคนไทยที่จับกุมอีกทางด้วยแล้ว
ทั้งหมดนี้ทางการไทยให้ความสำคัญยิ่งกับความปลอดภัยของคนไทย ทั้งนี้ไทยเป็นมิตรและมีความสัมพันธ์ที่ดีกับทุกฝ่าย และปรารถนาที่จะเห็นการยุติความรุนแรงรวมทั้งสถานการณ์กลับคืนสู่ปกติโดยเร็วครับ
https://twitter.com/thavisin/status/1711342686391971954?s=46
ทั้งนี้ โฆษกประจำสำนักนายกทำมนตรีย้ำว่า ความปลอดภัยของพี่น้องประชาชนไทยเป็นความสำคัญอันดับหนึ่งที่รัฐบาลปัจจุบันยึดถือ ต้องการช่วยเหลือทุกคนที่แสดงความประสงค์ออกจากพื้นที่สู้รบเร็วที่สุด

ที่มา : https://www.thaigov.go.th/news/contents/details/73173