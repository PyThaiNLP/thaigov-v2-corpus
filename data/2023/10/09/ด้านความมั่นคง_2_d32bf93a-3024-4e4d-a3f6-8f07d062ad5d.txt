รัฐบาลไทย-ข่าวทำเนียบรัฐบาล-‘พล.ต.อ.พัชรวาท’ ติวเข้ม คำของบประมาณ 2567 เน้นเป้าหมายชัดเจน วัดผลได้ ลดความซ้ำซ้อน มุ่งประโยชน์ประชาชน


วันจันทร์ที่ 9 ตุลาคม 2566
‘พล.ต.อ.พัชรวาท’ ติวเข้ม คำของบประมาณ 2567 เน้นเป้าหมายชัดเจน วัดผลได้ ลดความซ้ำซ้อน มุ่งประโยชน์ประชาชน
‘พล.ต.อ.พัชรวาท’ ติวเข้ม คำของบประมาณ 2567 เน้นเป้าหมายชัดเจน วัดผลได้ ลดความซ้ำซ้อน มุ่งประโยชน์ประชาชน
‘พล.ต.อ.พัชรวาท’ ติวเข้ม คำของบประมาณ 2567 เน้นเป้าหมายชัดเจน วัดผลได้ ลดความซ้ำซ้อน มุ่งประโยชน์ประชาชน
วันที่ 3 ตุลาคม 2566 เวลา 14.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมมอบนโยบายการจัดทำคำของบประมาณรายจ่ายประจำปีงบประมาณ พ.ศ. 2567 ของกระทรวงทรัพยากรธรรมชาติและสิ่งแวดล้อม ร่วมกับสำนักงบประมาณ โดยมีนายนพดล พลเสน เลขานุการ รมว.ทส. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมด้วยคณะผู้บริหารจากหน่วยงานในสังกัดกระทรวงฯ เข้าร่วมการประชุม และมี นายอนันต์ แก้วกำเนิด รองผู้อำนวยการสำนักงบประมาณและคณะ เข้ารับฟังนโยบายแนวทางการจัดทำคำของบประมาณประจำปี 2567 ของหน่วยงานใน ทส. พร้อมให้ข้อแนะนำ และชี้แจงแนวทางการจัดทำคำของบประมาณประจำปี 2567 นโยบายสำคัญของรัฐบาล และยุทธศาสตร์การจัดสรรงบประมาณ ณ ห้องประชุม 202 กระทรวงทรัพยากรธรรมชาติและสิ่งแวดล้อม
โดยแนวทางการจัดทำคำของบประมาณรายจ่ายประจำปีงบประมาณ พ.ศ. 2567 ของกระทรวงทรัพยากรธรรมชาติและสิ่งแวดล้อม เน้นให้ความสำคัญตามนโยบายของรัฐบาลที่ได้ให้สัญญาไว้กับประชาชน และภารกิจเร่งด่วนสำคัญ อาทิ การแก้ไขปัญหาฝุ่น PM2.5 การแก้ไขปัญหาไฟป่าหมอกควัน การแก้ไขปัญหาภัยแล้ง การส่งเสริมแหล่งท่องเที่ยวทางธรรมชาติเพื่อสร้างรายได้ให้กับประเทศ รวมถึงการเข้าฟื้นฟูสิ่งแวดล้อมภายหลังสถานการณ์อุทกภัย โดยขอให้แต่ละหน่วยงานจัดทำคำของบประมาณให้มีความชัดเจน ออกแบบวิธีคิด วางแผนการทำงานที่ดี นำเทคโนโลยีมาใช้ในการเพิ่มประสิทธิภาพของงานแทนการเพิ่มงบประมาณ ปรับลดงบประมาณกับโครงการที่ไม่เห็นผล มีความซ้ำซ้อน พร้อมสรรหางบประมาณจากแหล่งอื่น และการสร้างเครือข่ายกับหน่วยงานภาคเอกชน เพื่อเสริมสร้างประสิทธิภาพในการทำงาน และขับเคลื่อนไปสู่เป้าหมายได้อย่างชัดเจน สามารถวัดผลได้เป็นรูปธรรม โดยให้ความสำคัญกับผลประโยชน์ของประชาชนเป็นหลัก

ที่มา : https://www.thaigov.go.th/news/contents/details/73118