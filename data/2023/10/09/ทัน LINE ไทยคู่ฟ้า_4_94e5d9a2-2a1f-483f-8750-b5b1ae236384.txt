รัฐบาลไทย-ข่าวทำเนียบรัฐบาล-ไทย – จีน จับมือตั้ง “สถานีวิจัยดวงจันทร์นานาชาติ” พัฒนาเทคโนโลยีสำรวจอวกาศเชิงลึก


วันจันทร์ที่ 9 ตุลาคม 2566
ไทย – จีน จับมือตั้ง “สถานีวิจัยดวงจันทร์นานาชาติ” พัฒนาเทคโนโลยีสำรวจอวกาศเชิงลึก
.....
สถาบันวิจัยดาราศาสตร์แห่งชาติ (องค์การมหาชน) หรือ สดร. ลงนามความร่วมมือกับ ศูนย์ปฏิบัติการวิจัยและพัฒนาเทคโนโลยีการสำรวจอวกาศเชิงลึก (DSEL) องค์การบริหารอวกาศแห่งชาติจีน (CNSA) ภายใต้โครงการสถานีวิจัยดวงจันทร์นานาชาติ (International Lunar Research Station) เพื่อร่วมกันออกแบบและพัฒนาระบบอุปกรณ์ปฏิบัติภารกิจอวกาศ ดาวเทียมวิจัยวิทยาศาสตร์ และอุปกรณ์วิทยาศาสตร์สนับสนุนอื่น ๆ ส่งเสริมให้นักวิทยาศาสตร์และวิศวกรไทยมีโอกาสพัฒนาขีดความสามารถ แลกเปลี่ยนองค์ความรู้ ประสบการณ์ และทักษะเชิงวิจัย ด้านดาราศาสตร์ฟิสิกส์ และวิศวกรรมดาราศาสตร์เชิงลึก ครอบคลุมถึงการสำรวจอวกาศ และการพัฒนาเทคโนโลยีและวิศวกรรมขั้นสูง
.
นักวิทยาศาสตร์ และวิศวกรไทย นำโดย สดร. และ ม.มหิดล ร่วมกำหนดประเด็นในการสำรวจทรัพยากรของดวงจันทร์ โดยนำเสนออุปกรณ์ที่รองรับภารกิจหลักของอวกาศยานฉางเอ๋อ 7 เช่น อุปกรณ์สำรวจสภาพอวกาศระหว่างโลกและดวงจันทร์ ตรวจวัดรังสีคอสมิก ติดตามผลกระทบต่อโลก ซึ่งผ่านการคัดเลือกจากคณะกรรมฝ่ายจีนแล้ว จะเป็น 1 ใน 7 อุปกรณ์ที่จะติดตั้งไปกับยาน ขณะนี้อยู่ในขั้นตอนการพัฒนาเชิงวิศวกรรมร่วมกัน และจีนมีแผนจะส่งไปสำรวจดวงจันทร์ภายในปี ค.ศ. 2026
.
สภาพอวกาศ และอนุภาคในห้วงอวกาศ เป็นปัจจัยที่อาจกระทบต่อกิจกรรมของมนุษย์ปัจจุบัน เช่น รบกวนระบบดาวเทียม การสื่อสาร การผลิตพลังงานของเซลล์แสงอาทิตย์ ระบบไฟฟ้าแรงสูง การศึกษาจะช่วยให้นักวิทยาศาสตรสามารถพัฒนาระบบแจ้งเตือนด้านสภาพอวกาศได้แม่นยำมากขึ้น
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/73129