รัฐบาลไทย-ข่าวทำเนียบรัฐบาล-ไทย-ฮ่องกงต่อยอดความร่วมมือทางเศรษฐกิจ เชิญชวนนักลงทุนฮ่องกงลงทุนในไทยโดยเฉพาะอุตสาหกรรมเป้าหมาย ส่งเสริมความเชื่อมโยงยุทธศาสตร์ EEC กับ GBA 


วันจันทร์ที่ 9 ตุลาคม 2566
09/10/2566
พิมพ์
ไทย-ฮ่องกงต่อยอดความร่วมมือทางเศรษฐกิจ เชิญชวนนักลงทุนฮ่องกงลงทุนในไทยโดยเฉพาะอุตสาหกรรมเป้าหมาย ส่งเสริมความเชื่อมโยงยุทธศาสตร์ EEC กับ GBA
ไทย-ฮ่องกงต่อยอดความร่วมมือทางเศรษฐกิจ เชิญชวนนักลงทุนฮ่องกงลงทุนในไทยโดยเฉพาะอุตสาหกรรมเป้าหมาย ส่งเสริมความเชื่อมโยงยุทธศาสตร์ EEC กับ GBA
วันนี้ (9 ตุลาคม 2566) เวลา 12.30 น. (ตามเวลาท้องถิ่นที่ฮ่องกง เร็วกว่าไทย 1 ชม.) ณ ทำเนียบผู้บริหารสูงสุดฮ่องกง นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบหารือทวิภาคีกับนายจอห์น ลี คา-ชิว (The Honorable John Lee Ka-chiu) ผู้บริหารสูงสุดเขตบริหารพิเศษฮ่องกง นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีมุ่งส่งเสริมพลวัตความร่วมมือของทั้งสองฝ่าย โดยเฉพาะในด้านเศรษฐกิจ การแลกเปลี่ยนระหว่างประชาชน และความเชื่อมโยง ประเทศไทยและฮ่องกงเป็นพันธมิตรทางการค้าและการลงทุนที่สำคัญ อีกทั้งต่างยังเป็นสถานที่ท่องเที่ยวยอดนิยมของกันและกันอีกด้วย รวมถึงได้ชื่นชมความสะดวกสบายในการดำเนินธุรกิจ (ease of doing business) ของฮ่องกงด้วย หวังให้มีการแลกเปลี่ยนการเยือน พร้อมเชิญผู้บริหารสูงสุดเขตบริหารพิเศษฮ่องกงเยือนไทยด้วย
ด้านผู้บริหารสูงสุดเขตบริหารพิเศษฮ่องกงกล่าวว่า ไทยและฮ่องกงมีความสัมพันธ์ที่ดี และเติบโตต่อเนื่อง โดยเฉพาะมิติด้านเศรษฐกิจและเทคโนโลยี เพื่อเป็นศูนย์กลางการดำเนินธุรกิจและจุดหลอมรวมระหว่างตะวันออกและตะวันตกอีกทั้งประตูสู่จีนแผ่นดินใหญ่ จึงเป็นโอกาสที่ดีให้ทั้งสองฝ่ายร่วมกันต่อยอดผลประโยชน์เศรษฐกิจและการเงินการธนาคาร ในสภาวะความท้าทายที่โลกกำลังเผชิญกับเศรษฐกิจที่ตกต่ำในขณะนี้
โดยทั้งสองฝ่ายได้หารือที่มีความสนใจร่วมกัน ดังนี้
นายกรัฐมนตรีกล่าวว่า ฮ่องกงมีบทบาทที่สำคัญ เชื่อมจีนกับส่วนอื่น ๆ ของโลก ตลอดจนบทบาทในฐานะศูนย์กลางภูมิภาคด้านการค้า การเงิน และบริการ โดยไทยสามารถเป็นประตูสู่ภูมิภาคอาเซียนให้แก่ฮ่องกง และจีนได้ ซึ่งรวมถึงการเป็นประตูสำหรับธุรกิจ ตลอดจนสินค้าและบริการจากฮ่องกงและจีนได้ จึงหวังที่จะกระชับความร่วมมือในด้านเศรษฐกิจให้แน่นแฟ้นยิ่งขึ้น ทั้งการค้า การลงทุน และความเชื่อมโยง
ทั้งสองฝ่ายยังเห็นพ้องที่จะกระชับความร่วมมือด้านนวัตกรรมใหม่ๆ ซึ่งฮ่องกงมีความเชี่ยวชาญ และเป็นประโยชน์ต่อการพัฒนาประเทศไทย เชิญชวนฮ่องกงมาลงทุนในไทยโดยเฉพาะอย่างยิ่งในอุตสาหกรรมเป้าหมายเพื่อช่วยฟื้นฟูเศรษฐกิจของทั้งสองฝ่าย โดยไทยหวังที่จะเดินหน้าความร่วมมือเชิงลึกกับฮ่องกง เพื่อส่งเสริมความเชื่อมโยงและนโยบายการพัฒนา โดยเฉพาะอย่างยิ่งเพื่อประสานและเชื่อมโยง EEC กับเขตเศรษฐกิจอ่าวกวางตุ้ง - ฮ่องกง - มาเก๊า (Greater Bay Area: GBA)

ที่มา : https://www.thaigov.go.th/news/contents/details/73148