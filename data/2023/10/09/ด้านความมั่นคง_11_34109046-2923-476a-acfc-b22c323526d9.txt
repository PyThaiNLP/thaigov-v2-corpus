รัฐบาลไทย-ข่าวทำเนียบรัฐบาล-"อนุทิน" มท.1 ลงพื้นที่ติดตามนโยบายเข้มผู้มีอาวุธปืน จากเหตุยิงกันที่บ่อนไก่ จ.นครปฐม เน้นย้ำ ดำเนินนโยบายเข้มกับผู้มีอาวุธปืนตามกฎหมายอย่างเคร่งครัด


วันจันทร์ที่ 9 ตุลาคม 2566
09/10/2566
พิมพ์
"อนุทิน" มท.1 ลงพื้นที่ติดตามนโยบายเข้มผู้มีอาวุธปืน จากเหตุยิงกันที่บ่อนไก่ จ.นครปฐม เน้นย้ำ ดำเนินนโยบายเข้มกับผู้มีอาวุธปืนตามกฎหมายอย่างเคร่งครัด
"อนุทิน" มท.1 ลงพื้นที่ติดตามนโยบายเข้มผู้มีอาวุธปืน จากเหตุยิงกันที่บ่อนไก่ จ.นครปฐม เน้นย้ำ ดำเนินนโยบายเข้มกับผู้มีอาวุธปืนตามกฎหมายอย่างเคร่งครัด
วันนี้ (9 ต.ค. 66) เวลา 13.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ลงพื้นที่ติดตามการดำเนินงานตามนโยบายเข้มกับผู้มีอาวุธปืน จากเหตุการณ์ยิงกันที่สนามชนไก่วรวิชดอนตูม เลขที่ 65 หมู่ที่ 10 ตำบลดอนพุทรา อำเภอดอนตูม จังหวัดนครปฐม โดยมี นายชาดา ไทยเศรษฐ์ รัฐมนตรีช่วยว่าการกระทรวงมหาดไทย นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายอรรษิษฐ์ สัมพันธรัตน์ อธิบดีกรมการปกครอง นายยงยุทธ สวนทอง รองผู้ว่าราชการจังหวัดนครปฐม นายสุภณ สยามบุญนัญ นายอำเภอดอนตูม นายยุทธนา โพธิวิหค นายอำเภอเมืองนครปฐม พ.ต.อ.พงษกร อุปพงษ์ รองผู้บังคับการตำรวจภูธรจังหวัดนครปฐม รักษาการในตำแหน่งผู้กำกับการสถานีตำรวจภูธรเมืองนครปฐม นายกิตติภณ ปานพรหมมาศ สมาชิกสภาผู้แทนราษฎร เขต 4 จังหวัดนครปฐม ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และเจ้าหน้าที่ที่เกี่ยวข้อง ร่วมลงพื้นที่
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย กล่าวว่า การลงพื้นที่ในวันนี้ไม่ได้มาจับผิดบ่อนเรื่องการพนันแต่อย่างใด แต่มาเพื่อกำชับการปราบปรามผู้กระทำความผิดที่มีอาวุธปืนจากเหตุการณ์ยิงกัน ซึ่งสืบทราบมาว่าผู้ก่อเหตุนั้นมีเรื่องส่วนตัวมาก่อน และมาใช้สถานที่สนามชนไก่วรวิชดอนตูมแห่งนี้ในการเดิมพัน ซึ่งผู้เสียชีวิตมีไก่ชนรองบ่อนแล้วชนะในการเดิมพัน ทำให้ฝ่ายผู้ก่อเหตุเกิดความไม่พอใจ จึงเกิดการทะเลาะวิวาท ตะลุมบอนกัน ก่อนที่ผู้ก่อเหตุจะหยิบปืนที่ซุกซ่อนไว้ในตระกร้าให้น้ำไก่ชนข้างสนามมายิงผู้เสียชีวิตและหลบหนีไป
"จากการสืบสวนเบื้องต้นสันนิษฐานว่าผู้ก่อเหตุอาจหลบหนีไปกับพี่ชาย ที่อำเภอเมืองนครปฐม หรืออาจหลบหนีออกนอกพื้นที่ ซึ่งหากเป็นจริงผู้ให้การช่วยเหลือในการหลบหนีจะต้องได้รับโทษด้วย ทั้งนี้ เราจำเป็นต้องใช้นโยบายเข้มกับผู้มีอาวุธปืน หากใครที่มีปืนขอให้เก็บไว้ที่บ้าน เพราะปืนเป็นของอันตราย เป็นของร้อน ทำให้เกิดอารมณ์ชั่ววูบ ดังนั้น ตอนนี้หากพบเจอใครที่พกอาวุธปืนในที่สาธารณะ ถือว่าผิดกฎหมายจะดำเนินคดีทันที" นายอนุทินฯ กล่าว
นายอนุทินฯ ยังกล่าวอีกว่า ในส่วนของการพนันสถานที่ชนไก่ถือว่าถูกกฎหมาย เพราะมีใบอนุญาต ถูกต้องตามกฎหมาย ซึ่งการชนไก่ถือว่าเป็นการส่งเสริมอนุรักษ์วัฒนธรรมไทย แต่อย่างไรก็ตามขณะนี้ท่านผู้ว่าราชการจังหวัดนครปฐมได้สั่งการให้นายอำเภอดอนตูม ในฐานะเจ้าพนักงานตามกฎหมาย สั่งเพิกถอนใบอนุญาตให้เล่นพนันชนไก่ของสนามชนไก่แห่งนี้ ในวันที่ 21 ตุลาคม 2566 แล้ว
นายยงยุทธ สวนทอง รองผู้ว่าราชการจังหวัดนครปฐม กล่าวว่า เมื่อวันที่ 8 ตุลาคม 2566 เวลาประมาณ 17.30 น. เกิดเหตุยิงกัน ณ สนามชนไก่วรวิชดอนตูม เลขที่ 65 หมู่ที่ 10 ตำบลดอนพุทรา อำเภอดอนตูม จังหวัดนครปฐม โดยมีผู้ก่อเหตุชื่อ นายเบ็น อายุ 29 ปี อยู่ที่หมู่ที่ 5 ตำบลมาบแค อำเภอเมืองนครปฐม จังหวัดนครปฐม ซึ่งภายหลังก่อเหตุได้ขับรถยนต์โตโยต้า ฟอร์จูนเนอร์ สีดำ ป้ายทะเบียน บร 9829 นครปฐม หลบหนีไปทันที จากเหตุการณ์ดังกล่าวทำให้มีผู้เสียชีวิต 1 ราย ซึ่งขณะนี้ฝ่ายสืบสวนสอบสวนกำลังเร่งติดตามตัวผู้ก่อเหตุมาดำเนินคดี ทั้งนี้ ทางฝ่ายปกครองจังหวัดนครปฐม และสถานีตำรวจภูธรจังหวัดนครปฐม ได้ลงพื้นที่ติดตามเหตุการณ์ พร้อมได้เรียกเจ้าของสนามชนไก่วรวิชดอนตูม กำนัน ผู้ใหญ่บ้าน มาสอบสวน เพื่อให้ได้ข้อเท็จจริงและดำเนินการในส่วนที่เกี่ยวข้องต่อไป

ที่มา : https://www.thaigov.go.th/news/contents/details/73167