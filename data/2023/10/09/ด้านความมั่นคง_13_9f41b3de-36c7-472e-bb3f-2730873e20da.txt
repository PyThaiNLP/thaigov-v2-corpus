รัฐบาลไทย-ข่าวทำเนียบรัฐบาล-อำเภอแม่ใจ นำทีม MOI SMART Agent ลงพื้นที่ตรวจเยี่ยมโครงการส่งเสริมการเรียนรู้และเกษตรเพื่ออาหารกลางวันตามแนวพระราชดำริ กรมสมเด็จพระเทพรัตนราชสุดา ฯ สยามบรมราชกุมารี


วันจันทร์ที่ 9 ตุลาคม 2566
09/10/2566
พิมพ์
อำเภอแม่ใจ นำทีม MOI SMART Agent ลงพื้นที่ตรวจเยี่ยมโครงการส่งเสริมการเรียนรู้และเกษตรเพื่ออาหารกลางวันตามแนวพระราชดำริ กรมสมเด็จพระเทพรัตนราชสุดา ฯ สยามบรมราชกุมารี
อำเภอแม่ใจ นำทีม MOI SMART Agent ลงพื้นที่ตรวจเยี่ยมโครงการส่งเสริมการเรียนรู้และเกษตรเพื่ออาหารกลางวันตามแนวพระราชดำริ กรมสมเด็จพระเทพรัตนราชสุดา ฯ สยามบรมราชกุมารี
วันนี้ (9 ต.ค. 66) นายพีรัช จันธิมา นายอำเภอแม่ใจ จังหวัดพะเยา เปิดเผยว่า ตนได้มอบหมายให้นายธนพล จรัลวณิชวงศ์ ผู้อำนวยการกลุ่มงานประสานการพัฒนาพื้นที่ตามแนวพระราชดำริ สำนักนโยบายและแผน สำนักงานปลัดกระทรวงมหาดไทย MOI SMART Agent for CAST กระทรวงมหาดไทย นายโชคชัย ธรรมสอน ปลัดอำเภอหัวหน้ากลุ่มงานบริหารงานปกครอง และนายสมศักดิ์ คำแดง ปลัดอำเภอ (งานยุทธศาสตร์อำเภอ) ลงพื้นที่ตรวจเยี่ยมโครงการส่งเสริมการเรียนรู้และเกษตรเพื่ออาหารกลางวันตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ณ โรงเรียนชุมชนบ้านแม่สุก ตำบลแม่สุก และโรงเรียนแม่ใจวิทยาคม ตำบลศรีถ้อย อำเภอแม่ใจ จังหวัดพะเยา
นายพีรัช จันธิมา นายอำเภอแม่ใจ กล่าวว่า หนึ่งในนโยบายที่สำคัญของกระทรวงมหาดไทย คือ การพัฒนาคน โดยทางกระทรวงมหาดไทยได้ทำการฝึกอบรมหลักสูตรที่มีชื่อเรียกว่า "MOI SMART Agent for CAST" ซึ่งการอบรมนี้จะทำให้ผู้ผ่านการอบรมได้ไตร่ตรองและครุ่นคิดถึงกระบวนการทำงานว่า จะทำอย่างไรให้เป็นที่ถูกใจของพี่น้องประชาชน ทำให้อำนาจหน้าที่ (Function) ของแต่ละกรมประสบความสำเร็จอย่างยั่งยืน ยังผลให้งานบำบัดทุกข์ บำรุงสุข องค์รวม ดำเนินการได้อย่างมีประสิทธิภาพและประสิทธิผล สามารถปฏิบัติภารกิจงานที่กว้างขวาง ครอบคลุมภารกิจด้านการบริหารจัดการและพัฒนาในพื้นที่ (Area Based Function) ทั้งในมิติของการปฏิบัติงานที่จะต้องขับเคลื่อนการบริหารราชการแผ่นดิน นโยบายของรัฐบาล วาระแห่งชาติ และงานในพื้นที่ซึ่งเป็นงานที่มีขอบเขตกว้างขวาง มีความแตกต่างและหลากหลายแปรไปตามบริบทของแต่ละพื้นที่ โดยข้าราชการมหาดไทยต้องเป็นนักขับเคลื่อนยุทธศาสตร์นำการเปลี่ยนแปลงของกระทรวงมหาดไทย ที่สามารถนำความรู้และประสบการณ์ต่าง ๆ ที่ได้รับจากการฝึกอบรม ไปต่อยอด ขยายผล แก่เพื่อนร่วมงาน ผู้ใต้บังคับบัญชา ตลอดจนภาคีเครือข่ายต่าง ๆ เพื่อการพัฒนาพื้นที่ต่อไป
“ตนในฐานะ นายอำเภอจึงต้องเป็น "ผู้นำต้องทำก่อน" ด้วยการสร้างทีมภาคีเครือข่าย พร้อมด้วยการบูรณาการคน ทั้ง 7 ภาคีเครือข่าย และการบูรณาการงานทุกงานของทุกกระทรวงมาสู่พี่น้องประชาชน เพราะว่านโยบายของทุกหน่วยงานนั้นมีเป้าหมายเดียวกัน คือ ยกระดับคุณภาพชีวิตที่ดีของพี่น้องประชาชน แต่ “นายอำเภอทำคนเดียวไม่ได้” ดังนั้นต้องมีการบูรณาการภาคีเครือข่าย เพื่อนำแนวนโยบายมาสู่การปฏิบัติในพื้นที่ เพื่อทำงานบำบัดทุกข์ บำรุงสุข ในการ Change for Good ทำสิ่งที่ดีให้กับพี่น้องประชาชน" นายพีรัชฯ กล่าว
นายพีรัช จันธิมา นายอำเภอแม่ใจ กล่าวต่อว่า อำเภอแม่ใจ จังหวัดพะเยา ได้รับการจัดสรรงบประมาณโครงการพัฒนาพื้นที่ตามแนวพระราชดำริและหลักปรัชญาของเศรษฐกิจพอเพียง ประจำปีงบประมาณ พ.ศ. 2566 จำนวน 315,000 บาท เพื่อดำเนินโครงการขยายผลเกษตรเพื่ออาหารกลางวันอันเนื่องมาจากพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จากสำนักงานปลัดกระทรวงมหาดไทย เพื่อสนับสนุนภารกิจโครงการอำเภอบำบัดทุกข์ บำรุงสุข แบบบูรณาการอย่างยั่งยืน โดยมีสถานที่ดำเนินโครงการ ในพื้นที่โรงเรียน 8 แห่ง ประกอบด้วย โรงเรียนบ้านแม่จว้า โรงเรียนชุมชนบ้านแม่สุก ตำบลแม่สุก โรงเรียนบ้านสันต้นม่วง ตำบลเจริญราษฎร์ โรงเรียนบ้านป่าแฝกสามัคคี โรงเรียนบ้านป่าแฝกใต้ ตำบลป่าแฝก โรงเรียนอนุบาลแม่ใจ (บ้านศรีถ้อย) โรงเรียนแม่ใจวิทยาคม และโรงเรียนพระปริยัติธรรม แผนกสามัญศึกษา วัดโพธาราม ตำบลศรีถ้อย
“การลงพื้นที่ในครั้งนี้ ทีมอำเภอแม่ใจ MOI SMART Agent และครูนักเรียน ได้แลกเปลี่ยนเรียนรู้ เพื่อประเมินผลการดำเนินกิจกรรมต่าง ๆ ของโครงการ ได้แก่ กิจกรรมการเพาะเห็ดขอนและเห็ดนางฟ้า การปลูกพืชผักสวนครัว การเลี้ยงปลาดุกและปลานิล การเลี้ยงไก่ไข่ การเลี้ยงปูนา การทำปุ๋ยชีวภาพมูลไส้เดือนและมูลไก่ เป็นต้น โดยจากการลงพื้นที่พบว่า นักเรียนได้รับประโยชน์จากการดำเนินโครงการ ได้แก่ นักเรียนมีอาหารกลางวันที่มีคุณค่าทางโภชนาการบริโภคตลอดช่วงการศึกษา นักเรียนเกิดทักษะชีวิตสามารถนำหลักปรัชญาของเศรษฐกิจพอเพียงไปต่อยอดให้เกิดประโยชน์ในชีวิตประจำวันและครอบครัวได้ นักเรียนมีรายได้จากการจำหน่ายผลผลิต (เห็ดนางฟ้า กก. ละ 50 บาท) และจากการสอบถามคุณครูในโรงเรียนพบว่า นักเรียนมีจิตอาสา และมีความรับผิดชอบเพิ่มมากขึ้น อีกทั้งยังมีการแสดงออกถึงความจงรักภักดีต่อสถาบันหลักของชาติอย่างสม่ำเสมอ เพราะได้เข้าใจถึงคุณูปการของแนวทางตามพระราชดำริต่าง ๆ ที่สามารถพัฒนาคุณภาพชีวิตให้กับตัวนักเรียนและครอบครัวได้มีความกินดีอยู่ดีอย่างยั่งยืน
นายพีรัช จันธิมา นายอำเภอแม่ใจ กล่าวเพิ่มเติมว่า แรงบันดาลใจในการนำทีม MOI SMART Agent ลงพื้นที่ตรวจเยี่ยมโครงการส่งเสริมการเรียนรู้และเกษตรเพื่ออาหารกลางวันตามแนวพระราชดำริของอำเภอแม่ใจ เกิดขึ้นจากการน้อมนำแนวทางพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงพระราชทานไว้ว่า ให้ "พัฒนาคน" ก่อน เพื่อให้คนสร้างทีม และดูแลกันในชุมชน เป็นคุ้ม เป็นป๊อก เป็นหย่อมบ้าน เพื่อคุ้ม ป๊อก หย่อมเหล่านี้ เป็นพื้นที่สร้างพลังความรัก ความสามัคคีของคนในชุมชนให้เกิดความเหนียวแน่น ซึ่งจะนำไปสู่การขับเคลื่อนงานตามแนวทางหมู่บ้านยั่งยืน (Sustainable Village) ที่เป็นการยกระดับการมีคุณภาพชีวิตที่ดีในทุกมิติ อีกทั้งการน้อมนำหลักการสร้างความมั่นคงทางอาหาร ผ่านโครงการบ้านนี้มีรัก ปลูกผักกินเอง และโครงการทางนี้มีผล ผู้คนรักกัน ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และการบริหารจัดการขยะด้วยแนวคิด 3Rs การจัดทำถังขยะเปียกลดโลกร้อน เพื่อคืนชั้นบรรยากาศที่สมบูรณ์ให้แก่โลกใบเดียวของเรา ซึ่งการทำภารกิจเหล่านี้ให้สำเร็จลุล่วงได้นั้น จะต้องอาศัยกลไกการขับเคลื่อนศาสตร์พระราชา บูรณาการเครือข่าย "3 ระดับ 5 กลไก และ 7 ภาคีเครือข่าย" ขับเคลื่อนไปพร้อม ๆ กัน และหลักการทรงงาน "บวร บรม ครบ" เพื่อนำไปสู่ผลสัมฤทธิ์อย่างเป็นรูปธรรม เกิดประโยชน์สุขแก่ประชาชน โดยไม่ทิ้งใครไว้ข้างหลังอย่างยั่งยืน
“ขอให้ตำบลทั้ง 6 ตำบล ของอำเภอแม่ใจ จังหวัดพะเยา มาช่วยกันทำให้ฝันของเราเป็นจริง ช่วยกันพัฒนาคุณภาพชีวิตพี่น้องประชาชนให้มีความยั่งยืน ทำสิ่งที่เป็นไปไม่ได้ให้เป็นไปได้ สนองพระราชปณิธานของพระบาทสมเด็จพระเจ้าอยู่หัว "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" และขอให้ใช้เวลาที่มีอย่างคุ้มค่า ทุ่มเทอุทิศกายอุทิศใจ ในการทำหน้าที่สานฝันความหวังของกระทรวงมหาดไทย ในการบำบัดทุกข์ บำรุงสุขให้เป็นจริงและเกิดขึ้นจริงในพื้นที่อำเภอแม่ใจของเรานี้” นายพีรัช จันธิมา นายอำเภอแม่ใจ จังหวัดพะเยา กล่าวทิ้งท้าย
#กระทรวงมหาดไทย#บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/73169