รัฐบาลไทย-ข่าวทำเนียบรัฐบาล-"ขอนแก่นต้องปลอดบุหรี่ไฟฟ้า" พ่อเมืองขอนแก่นสั่งการฝ่ายปกครองบูรณาการตำรวจภูธรเมืองขอนแก่น จับกุมผู้กระทำผิดลักลอบจำหน่ายบุหรี่ไฟฟ้าและอุปกรณ์อย่างไม่เกรงกลัวกฎหมาย


วันจันทร์ที่ 9 ตุลาคม 2566
09/10/2566
พิมพ์
"ขอนแก่นต้องปลอดบุหรี่ไฟฟ้า" พ่อเมืองขอนแก่นสั่งการฝ่ายปกครองบูรณาการตำรวจภูธรเมืองขอนแก่น จับกุมผู้กระทำผิดลักลอบจำหน่ายบุหรี่ไฟฟ้าและอุปกรณ์อย่างไม่เกรงกลัวกฎหมาย
"ขอนแก่นต้องปลอดบุหรี่ไฟฟ้า" พ่อเมืองขอนแก่นสั่งการฝ่ายปกครองบูรณาการตำรวจภูธรเมืองขอนแก่น จับกุมผู้กระทำผิดลักลอบจำหน่ายบุหรี่ไฟฟ้าและอุปกรณ์อย่างไม่เกรงกลัวกฎหมาย พบของกลางกว่า 1,000 ชิ้น ส่งพนักงานสอบสวนดำเนินคดี
เมื่อวันที่ 8 ต.ค. 66 เวลา 17.00 น. นายไกรสร กองฉลาด ผู้ว่าราชการจังหวัดขอนแก่น มอบหมายให้ นายประจวบ รักแพทย์ นายอำเภอเมืองขอนแก่น ร่วมกับ พันตำรวจเอก ปรีชา เก่งสาริกิจ ผู้กำกับการสถานีตำรวจภูธรเมืองขอนแก่น นำกำลังฝ่ายปกครองจังหวัดขอนแก่น ฝ่ายปกครองอำเภอเมืองขอนแก่น และเจ้าหน้าที่ตำรวจสถานีตำรวจภูธรเมืองขอนแก่น เข้าตรวจสอบกรณีมีการลักลอบจำหน่ายเครื่องบุหรี่ไฟฟ้าและอุปกรณ์ที่เกี่ยวข้อง
"เมื่อเจ้าหน้าที่ไปถึงอาคารหนึ่งชั้น เลขที่ 141/1 หมู่ที่ 12 ตำบลศิลา อำเภอเมืองขอนแก่น จังหวัดขอนแก่น ได้พบร้านค้าชื่อ RELX RABBIT จังหวัดขอนแก่น เจ้าพนักงานจึงได้แสดงตัวและขอทำการตรวจค้น ผลปรากฏว่า พบเครื่องบุหรี่ไฟฟ้าและอุปกรณ์ต่าง ๆ จึงได้ควบคุมตัว นางสาวอาริสา (สงวนนามสกุล) อายุ 23 ปี แสดงตัวเป็นผู้ดูแลร้าน พร้อมของกลาง หัวพอดบุหรี่ไฟฟ้า 6 รายการ จำนวน 920 ชิ้น เครื่องบุหรี่ไฟฟ้าใช้แล้วทิ้ง จำนวน 9 รายการ รวมจำนวน 236 ชิ้น รวมของกลางจำนวน 1,156 ชิ้น จึงได้นำตัวพร้อมของกลางส่งพนักงานสอบสวน สถานีตำรวจภูธรเมืองขอนแก่น ดำเนินคดีตามกฎหมายต่อไป" นายไกรสรฯ กล่าว
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า ร้านที่ถูกจับได้ในครั้งนี้มีลักษณะการตั้งร้านขายบุหรี่ไฟฟ้าพร้อมทั้งอุปกรณ์อย่างโจ่งแจ้ง มีลักษณะคล้ายกับร้านขายของชำทั่วไป นับว่าเป็นการละเมิดกฎหมาย อันเนื่องด้วยความผิดตามกฎหมายศุลกากร คำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า “บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้าห้ามขายสินค้า” และความผิดตามกฎหมายคุ้มครองผู้บริโภค อีกด้วย
""เพราะทุกข์ของชาวบ้าน คือทุกข์ของพวกเรา" และทีมจังหวัดขอนแก่นจะยังคงมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมือง เพื่อบำบัดทุกข์ บำรุงสุขให้กับพี่น้องประชาชน และขอประชาสัมพันธ์ไปยังพี่น้องประชาชนและทุกคนในสังคมไทย หากพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง" นายไกรสรฯ กล่าวในช่วงท้าย

ที่มา : https://www.thaigov.go.th/news/contents/details/73153