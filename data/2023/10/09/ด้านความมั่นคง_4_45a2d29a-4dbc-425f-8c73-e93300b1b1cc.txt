รัฐบาลไทย-ข่าวทำเนียบรัฐบาล-ทส. ลงนามข้อตกลงคุณธรรม โครงการจัดสร้างพิพิธภัณฑ์องค์ความรู้เรื่องไม้มีค่าเพื่อประโยชน์ของแผ่นดินเฉลิมพระเกียรติฯ เพื่อการจัดซื้อจัดจ้างที่เป็นธรรม โปร่งใส สุจริต


วันจันทร์ที่ 9 ตุลาคม 2566
ทส. ลงนามข้อตกลงคุณธรรม โครงการจัดสร้างพิพิธภัณฑ์องค์ความรู้เรื่องไม้มีค่าเพื่อประโยชน์ของแผ่นดินเฉลิมพระเกียรติฯ เพื่อการจัดซื้อจัดจ้างที่เป็นธรรม โปร่งใส สุจริต
ทส. ลงนามข้อตกลงคุณธรรม โครงการจัดสร้างพิพิธภัณฑ์องค์ความรู้เรื่องไม้มีค่าเพื่อประโยชน์ของแผ่นดินเฉลิมพระเกียรติฯ เพื่อการจัดซื้อจัดจ้างที่เป็นธรรม โปร่งใส สุจริต
ทส. ลงนามข้อตกลงคุณธรรม โครงการจัดสร้างพิพิธภัณฑ์องค์ความรู้เรื่องไม้มีค่าเพื่อประโยชน์ของแผ่นดินเฉลิมพระเกียรติฯ เพื่อการจัดซื้อจัดจ้างที่เป็นธรรม โปร่งใส สุจริต
วันที่ 4 ตุลาคม 2566 เวลา 10.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ลงนามในข้อตกลงคุณธรรม (integrity Pact) ความร่วมมือป้องกันการทุจริตในการจัดซื้อจัดจ้างภาครัฐ โครงการจัดสร้างพิพิธภัณฑ์องค์ความรู้เรื่องไม้มีค่าเพื่อประโยชน์ของแผ่นดินเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ร่วมกับ ผู้สังเกตการณ์ องค์กรต่อต้านคอรัปชัน (ประเทศไทย) ประกอบด้วย นายพรชัย สกุลรัตนาสุภา ดร.ผุสดี รุ่งเรืองผดุง นางชลัมพร ทักษาดิพงศ์ นายชวลิต ตั้งมิตรเจริญ และนายประเสริฐ ตปนียางกูร เพื่อแสดงเจตนารมณ์การใช้เงินงบประมาณอย่างคุ้มค่า มีประสิทธิผล และมีการจัดซื้อจัดจ้างด้วยความสุจริต โปร่งใส เป็นธรรม พร้อมทั้งเปิดการประชุมร่วมครั้งแรก (Kick off Meeting) โดยมี นายชีวะภาพ ชีวะธรรม หัวหน้าผู้ตรวจราชการกระทรวงทรัพยากรฯ ผู้แทนกรมบัญชีกลาง ผู้แทนองค์กรต่อต้านคอร์รัปชันฯ เข้าร่วมประชุมฯ ณ ห้องประชุมชั้น 17 กระทรวงทรัพยากรธรรมชาติและสิ่งแวดล้อม
นายจตุพร กล่าวว่า การลงนามข้อตกลงคุณธรรมครั้งนี้ นับเป็นข้อตกลงในการรับรองร่วมกันระหว่าง สำนักงานปลัดกระทรวงทรัพยากรธรรมชาติและสิ่งแวดล้อม กับ องค์กรต่อต้านคอร์รัปชัน (ประเทศไทย) เพื่อสร้างความร่วมมือป้องกันการทุจริตในการจัดซื้อจัดจ้างภาครัฐ ตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 มาตรา 17 และมาตรา 18 ซึ่งตอกย้ำให้เห็นว่าสำนักงานปลัดกระทรวงฯ ตั้งใจเปิดโอกาสให้ประชาชนสามารถมีส่วนร่วมในการตรวจสอบกระบวนการจัดซื้อจัดจ้างภาครัฐได้ มีมาตรการป้องกันการกระทำที่อาจส่อไปในทางทุจริต รวมถึงอำนวยความสะดวกแก่ผู้สังเกตการณ์เข้าร่วมสังเกตการณ์ในทุกขั้นตอนของการจัดซื้อจัดจ้าง
โครงการจัดสร้างพิพิธภัณฑ์องค์ความรู้เรื่องไม้มีค่าเพื่อประโยชน์ของแผ่นดินเฉลิมพระเกียรติฯ เป็นโครงการที่รัฐบาลริเริ่มขึ้นในปี พ.ศ. 2557 ตามมติคณะรัฐมนตรีเมื่อวันที่ 2 กรกฎาคม 2557 และวันที่ 30 เมษายน 2562 ซึ่งได้รับพระราชทานที่ดินจากพระบาทสมเด็จพระเจ้าอยู่หัว สำหรับเป็นพื้นที่ก่อสร้าง เนื้อที่ 73 ไร่ 2 งาน 60.9 ตารางวา ในพื้นที่เขตวังทองหลาง กรุงเทพฯ เพื่อให้เป็นสถานที่จัดแสดงสมบัติของชาติ โดยได้นำไม้มีค่าที่เป็นไม้ของกลางที่สิ้นสุดคดีแล้ว และตกเป็นทรัพย์สินของแผ่นดิน มาออกแบบตกแต่งพิพิธภัณฑ์ ซึ่งเป็นการนำไม้มีค่าที่อยู่ในกำกับดูแลของทางราชการมาใช้ให้เกิดประโยชน์ ในอันที่จะส่งเสริมให้เกิดความรักและหวงแหนในทรัพยากรป่าไม้ เกิดจิตสำนึกร่วมกันในการพิทักษ์และฟื้นฟูทรัพยากรป่าไม้ของชาติ อีกทั้งยังเป็นส่วนหนึ่งของการแสดงถึงสถาบันชาติ สถาบันพระมหากษัตริย์ที่ทรงมีพระมหากรุณาธิคุณต่องานด้านการอนุรักษ์และบริหารจัดการทรัพยากรธรรมชาติและสิ่งแวดล้อมของประเทศไทย รวมถึงเพื่อเป็นแหล่งเรียนรู้และอนุรักษ์ศิลปวัฒนธรรมในการจัดแสดงงานศิลปะ งานฝีมือต่าง ๆ ของช่างไทย สถาปัตยกรรมไทยที่สะท้อนความเป็นไทยร่วมสมัย ตลอดจนเพื่อเป็นสถานที่ต้อนรับแขกของพระบรมวงศานุวงศ์ หรือแขกของรัฐบาล และเป็นหอประชุมนานาชาติ

ที่มา : https://www.thaigov.go.th/news/contents/details/73120