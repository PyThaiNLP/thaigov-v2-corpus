รัฐบาลไทย-ข่าวทำเนียบรัฐบาล-​"คารม" เผย แรงงานจังหวัด ลงพื้นที่ให้กำลังใจญาติพี่น้องแรงงานไทยจากเหตุสู้รบในอิสราเอล ยืนยันรัฐบาลให้ความช่วยเหลืออย่างเต็มที่ 


วันจันทร์ที่ 9 ตุลาคม 2566
09/10/2566
พิมพ์
​"คารม" เผย แรงงานจังหวัด ลงพื้นที่ให้กำลังใจญาติพี่น้องแรงงานไทยจากเหตุสู้รบในอิสราเอล ยืนยันรัฐบาลให้ความช่วยเหลืออย่างเต็มที่
​"คารม" เผย แรงงานจังหวัด ลงพื้นที่ให้กำลังใจญาติพี่น้องแรงงานไทยจากเหตุสู้รบในอิสราเอล ยืนยันรัฐบาลให้ความช่วยเหลืออย่างเต็มที่ พร้อมตั้งศูนย์“ศูนย์ช่วยเหลือแรงงานและติดตามสถานการณ์สู้รบในอิสราเอล” เพื่อรับและประสานข้อมูลไปยังหน่วยงานที่เกี่ยวข้อง
วันที่ 9 ตุลาคม 2566 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากกรณีเกิดเหตุจรวดโจมตีจากฉนวนกาซาไปยังหลายพื้นที่ในอิสราเอล ซึ่งจากรายงานของนายกิตติ์ธนา ศรีสุริยะ อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงเทลอาวีฟ พบว่า มีพี่น้องแรงงานไทยได้รับบาดเจ็บจำนวน 8 ราย ถูกจับเป็นตัวประกันไว้จำนวน 11 ราย และยังมีพี่น้องแรงงานชาวไทยได้รับผลกระทบจากสถานการณ์อีกจำนวนหนึ่ง
นายคารม กล่าวว่า รัฐบาลโดยกระทรวงแรงงาน ได้สั่งการให้สำนักงานแรงงานจังหวัด และหน่วยงานในกำกับกระทรวงแรงงานที่เป็นภูมิลำเนาของแรงงานไทยที่เดินทางไปทำงานในอิสราเอล ลงพื้นที่เยี่ยมบ้านเพื่อแจ้งข้อมูลข่าวสารสร้างขวัญกำลังใจ พร้อมชี้แจงการให้ความช่วยเหลือเกี่ยวกับสิทธิประโยชน์ที่พึงได้รับตามกฎหมายให้แก่ญาติแรงงานได้รับทราบ นอกจากนี้กระทรวงแรงงานได้จัดตั้ง “ศูนย์ช่วยเหลือแรงงานและติดตามสถานการณ์สู้รบในอิสราเอล” ขึ้น เพื่อรับข้อมูลและประสานข้อมูลไปยังหน่วยงานที่เกี่ยวข้อง อาทิ กระทรวงต่างประเทศ และสถานเอกอัครราชทูต ณ กรุงเทลอาวีฟ เพื่อเร่งช่วยเหลือ คุ้มครอง ดูแล พี่น้องแรงงานไทยในประเทศอิสราเอลทุกคนอย่างรวดเร็วที่สุด ทั้งนี้ จากข้อมูลพบว่า ปัจจุบันมีแรงงานไทยที่ทำงานอยู่ในประเทศอิสราเอลรวมทั้งสิ้นประมาณ 29,900 คน โดยเป็นแรงงานที่อยู่อาศัยบริเวณเมือง Netivot, Sderot, Ashkelo และพื้นที่ใกล้เคียง ประมาณ 5,000 คน
"รัฐบาลมีความห่วงใยแรงงานไทยที่ไปทำงานในประเทศอิสราเอล ขอให้ญาติพี่น้องแรงงานไทยมั่นใจว่า รัฐบาลและหน่วยงานที่เกี่ยวข้อง จะดูแลแรงงานไทยให้ดีที่สุด และจะเร่งติดตามสถานการณ์อย่างใกล้ชิด และขอให้แรงงานไทยที่ทำงานอยู่ในอิสราเอลที่ได้รับผลกระทบ ปฏิบัติตามมาตรการของทางการอิสราเอลอย่างเคร่งครัด พร้อมกับแจ้งข้อมูลมายังฝ่ายแรงงาน ประจำสถานเอกอัครราชทูต ณ กรุงเทลอาวีฟ เพื่อจะได้วางแผนในการให้ความช่วยเหลือต่อไป สำหรับครอบครัวของพี่น้องแรงงานชาวไทยที่ยังไม่สามารถติดต่อญาติ พี่น้อง ณ ประเทศอิสราเอลได้ในเวลานี้ สามารถติดต่อประสานงานขอความช่วยเหลือได้ที่สายด่วนกรมการจัดหางาน 1694 และ 02 2456710 -11 โดยจะมีเจ้าหน้าที่รับประสานงานตลอด 24 ชั่วโมง สำหรับแรงงานในอิสราเอลติดต่อได้ที่เบอร์ (+972) 5 4636 8150 กองคุ้มครองและดูแลผลประโยชน์คนไทยในต่างประเทศ หมายเลข 0 2575 1047-51 ฝ่ายแรงงานไทย ประจำสถานเอกอัครราชทูต ณ กรุงเทลอาวีฟ โทร : +972 544693476 What app ID : 0544693476 Line ID : 0544693476 (ตลอด 24 ชั่วโมง)" นายคารม กล่าว

ที่มา : https://www.thaigov.go.th/news/contents/details/73134