รัฐบาลไทย-ข่าวทำเนียบรัฐบาล-รองโฆษกฯ รัดเกล้า ย้ำรัฐบาลโดยกระทรวงอุตสาหกรรม ไม่นิ่งดูดายความกังวลใจชาวภูเก็ต พร้อมเดินหน้าต่อ แก้ปัญหา PM2.5 ด้วยมาตรการ “คุม รับ รุก” ยกระดับอุตสาหกรรมไทยสอดรับ BCG Model 


วันจันทร์ที่ 9 ตุลาคม 2566
09/10/2566
พิมพ์
รองโฆษกฯ รัดเกล้า ย้ำรัฐบาลโดยกระทรวงอุตสาหกรรม ไม่นิ่งดูดายความกังวลใจชาวภูเก็ต พร้อมเดินหน้าต่อ แก้ปัญหา PM2.5 ด้วยมาตรการ “คุม รับ รุก” ยกระดับอุตสาหกรรมไทยสอดรับ BCG Model
รองโฆษกฯ รัดเกล้า ย้ำรัฐบาลโดยกระทรวงอุตสาหกรรม ไม่นิ่งดูดายความกังวลใจชาวภูเก็ต พร้อมเดินหน้าต่อ แก้ปัญหา PM2.5 ด้วยมาตรการ “คุม รับ รุก” ยกระดับอุตสาหกรรมไทยสอดรับ BCG Model มุ่งสู่อุตสาหกรรม Green Industry
วันที่ 9 ตุลาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า กระทรวงอุตสาหกรรมรับทราบและไม่นิ่งนอนใจในความกังวลใจของชาวภูเก็ตเรื่อง มลภาวะจากโรงงานอุตสาหกรรมในจังหวัดภูเก็ต ได้เดินหน้าสั่งการอุตสาหกรรมจังหวัด ตรวจสอบอย่างใกล้ชิด และกำกับติดตามดูแลตามมาตรการระเบียบและข้อกฎหมายที่เกี่ยวข้องทันที  นอกจากนั้นยังย้ำอีกว่ารัฐบาลให้ความสำคัญและเดินหน้าแก้ไขปัญหา PM2.5 ด้วยมาตรการ "คุม รับ รุก" โดยกระทรวงอุตสาหกรรมได้วางวาระ PM2.5 เป็น 1 ใน 5 วาระเร่งด่วน ยกระดับสู่อุตสาหกรรมยั่งยืน รองรับการเปลี่ยนผ่านไปสู่อุตสาหกรรมที่มีมูลค่าเพิ่ม อุตสาหกรรมสีเขียว (Green Industry) และสอดคล้องกับนโยบาย BCG Model
รองโฆษกประจำสำนักนายกรัฐมนตรี กล่าวว่า มาตรการ "คุม รับ รุก" ได้แก่ 1. คุม ควบคุมการระบายอากาศเสียจากโรงงาน โดยใช้อำนาจตาม พรบ. โรงงาน แก้กฎหมาย 2. รับ การรับและรวบรวมข้อมูลด้านมลพิษอากาศจากโรงงานอย่าง Real-time และ 3. รุก การตรวจโรงงานเชิงรุก กทม. ปริมณฑล เหนือ
โดย กระทรวงอุตสาหกรรมยังได้ดำเนินมาตรการควบคุมและแก้ไขปัญหาฝุ่นละอองการเชิงรุกกับโรงงานทั่วประเทศที่จำนวนกว่า 7 หมื่นโรงงาน ทั้งการตรวจโรงงานเชิงรุกในพื้นที่ กทม. และ ปริมณฑล ของโรงงานในกลุ่มเสี่ยงแล้วกว่า 896 โรงงาน (กทม. 260 โรงงาน ปริมณฑล 636 โรงงาน) ดำเนินการตรวจโรงงานเชิงรุกในพื้นที่ 17 จังหวัดภาคเหนือจำนวน 668 โรงงาน รวมทั้งขอความร่วมมือผู้ประกอบการให้ควบคุมการผลิต และตรวจสอบประสิทธิการทำงานของระบบบำบัดมลพิษทางอากาศ ออกกฎหมายควบคุมด้านมลพิษอากาศ ออกกฎหมายกำหนดให้โรงงานบางประเภทที่อาจก่อให้เกิดมลพิษทางอากาศให้ดำเนินการติดตั้งอุปกรณ์ตรวจสอบคุณภาพอากาศจากปล่องแบบอัตโนมัติอย่างต่อเนื่อง (CEMS) ตลอดจนการจัดระบบเฝ้าระวังและเตือนภัยมลพิษระยะไกล (Pollution Online Monitoring System) เพื่อให้ประชาชนสามารถเข้ามาติดตามและตรวจสอบ
“รัฐบาลเร่งยกระดับอุตสาหกรรมไทยสอดรับ BCG Model มุ่งสู่อุตสาหกรรมที่มีมูลค่าเพิ่มและอุตสาหกรรมสีเขียว (Green Industry) พัฒนาพาอุตสาหกรรมไทยให้ทันกับการเปลี่ยนแปลงของโลกที่มุ่งไปสู่ความเป็นมิตรกับสิ่งแวดล้อม จึงต้องร่วมกับผู้ประกอบการและฝ่ายที่เกี่ยวข้องต่างๆ ปรับตัวตั้งแต่ต้นน้ำไปจนถึงปลายน้ำ” นางรัดเกล้าฯ กล่าว

ที่มา : https://www.thaigov.go.th/news/contents/details/73146