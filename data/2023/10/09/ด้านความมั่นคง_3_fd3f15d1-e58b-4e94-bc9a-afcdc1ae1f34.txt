รัฐบาลไทย-ข่าวทำเนียบรัฐบาล-ครบรอบ 21 ปี วันคล้ายวันสถาปนากระทรวงทรัพยากรธรรมชาติและสิ่งแวดล้อม 


วันจันทร์ที่ 9 ตุลาคม 2566
ครบรอบ 21 ปี วันคล้ายวันสถาปนากระทรวงทรัพยากรธรรมชาติและสิ่งแวดล้อม
ครบรอบ 21 ปี วันคล้ายวันสถาปนากระทรวงทรัพยากรธรรมชาติและสิ่งแวดล้อม
ครบรอบ 21 ปี วันคล้ายวันสถาปนากระทรวงทรัพยากรธรรมชาติและสิ่งแวดล้อม
วันที่ 4 ตุลาคม 2566 เวลา 08.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายนพดล พลเสน เลขานุการ รมว.ทส. และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นำคณะผู้บริหารและเจ้าหน้าที่ในสังกัดกระทรวงฯ ประกอบพิธีเนื่องในวันคล้ายวันสถาปนากระทรวงทรัพยากรธรรมชาติและสิ่งแวดล้อม ครบรอบ 21 ปี โดยนำสักการะบูชาพระพุทธสยัมภู พระพุทธรูปประจำกระทรวงฯ และไหว้ศาลพระภูมิเจ้าที่ ณ บริเวณด้านหน้าอาคารกระทรวงทรัพยากรธรรมชาติและสิ่งแวดล้อม จากนั้นได้นำประกอบพิธีเจริญพระพุทธมนต์ เพื่อความเป็นสิริมงคล ณ ห้องประชุม ศักดิ์สิทธิ์ ตรีเดช ชั้น 2 กระทรวงทรัพยากรธรรมชาติและสิ่งแวดล้อม โดยได้รับเมตตาจากท่านเจ้าประคุณสมเด็จพระธีรญาณมุนี กรรมการมหาเถรสมาคม เจ้าอาวาสวัดเทพศิรินทราวาส ราชวรวิหาร เป็นประธานฝ่ายสงฆ์ และคณะสงฆ์จากวัดสร้อยทอง ประกอบพิธีเจริญพระพุทธมนต์
กระทรวงทรัพยากรธรรมชาติและสิ่งแวดล้อม (ทส.) ก่อตั้งขึ้นเมื่อวันที่ 3 ตุลาคม 2545 ตามพระราชบัญญัติปรับปรุงกระทรวง ทบวง กรม พ.ศ. 2545 (มาตรา 22) มีหน้าที่ในการสงวน อนุรักษ์ และฟื้นฟูทรัพยากรธรรมชาติและสิ่งแวดล้อม การจัดการใช้ประโยชน์อย่างยั่งยืน และราชการอื่นตามที่กฎหมายกำหนด โดยมีส่วนราชการภายใต้สังกัด จำนวน 10 หน่วยงาน (มาตรา 23) ได้แก่ สำนักงานรัฐมนตรี สำนักงานปลัดกระทรวง กรมควบคุมมลพิษ กรมทรัพยากรทางทะเลและชายฝั่ง กรมทรัพยากรธรณี กรมทรัพยากรน้ำ กรมทรัพยากรน้ำบาดาล กรมการเปลี่ยนแปลงสภาพภูมิอากาศและสิ่งแวดล้อม (กรมส่งเสริมคุณภาพสิ่งแวดล้อม เดิม) กรมอุทยานแห่งชาติ สัตว์ป่า และพันธุ์พืช และสำนักงานนโยบายและแผนทรัพยากรธรรมชาติและสิ่งแวดล้อม และต่อมาได้มีการโอน กรมป่าไม้ กระทรวงเกษตรและสหกรณ์ มาอยู่ภายใต้สังกัดกระทรวงทรัพยากรธรรมชาติและสิ่งแวดล้อม ในปี พ.ศ. 2546
นอกจากนี้ ยังมีหน่วยงานรัฐวิสากิจและองค์การมหาชนภายใต้การกำกับดูแลในปัจจุบันอีก 5 หน่วยงาน ได้แก่ องค์การอุตสาหกรรมป่าไม้ องค์การสวนพฤกษศาสตร์ องค์การสวนสัตว์แห่งประเทศไทย ในพระบรมราชูปถัมภ์ สำนักงานพัฒนาเศรษฐกิจจากฐานชีวภาพ (องค์การมหาชน) และองค์การบริหารจัดการก๊าซเรือนกระจก (องค์การมหาชน) ปัจจุบันจึงมีหน่วยงานภายใต้สังกัดกระทรวงฯ รวมจำนวน 16 หน่วยงาน และหน่วยงานในส่วนภูมิภาค ได้แก่ สำนักงานทรัพยากรธรรมชาติและสิ่งแวดล้อมจังหวัด อีก 76 จังหวัด

ที่มา : https://www.thaigov.go.th/news/contents/details/73119