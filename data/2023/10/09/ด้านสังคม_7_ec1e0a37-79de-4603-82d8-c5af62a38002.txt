รัฐบาลไทย-ข่าวทำเนียบรัฐบาล-สธ.เปิดศูนย์ปฏิบัติการฯ ติดตามการช่วยเหลือคนไทยจากอิสราเอล พร้อมเตรียมทีมเยียวยาจิตใจญาติผู้ได้รับผลกระทบ


วันจันทร์ที่ 9 ตุลาคม 2566
สธ.เปิดศูนย์ปฏิบัติการฯ ติดตามการช่วยเหลือคนไทยจากอิสราเอล พร้อมเตรียมทีมเยียวยาจิตใจญาติผู้ได้รับผลกระทบ
รัฐมนตรีว่าการกระทรวงสาธารณสุข สั่งเปิดศูนย์ปฏิบัติการฉุกเฉินฯ ติดตามสถานการณ์ช่วยเหลือคนไทยอพยพจากประเทศอิสราเอล พร้อมสนับสนุนกระทรวงการต่างประเทศและกระทรวงกลาโหม ดูแลประเมินสุขภาพคนไทยที่เดินทางกลับประเทศ และจัดทีม MCATT ประสานข้อมูลยีย
รัฐมนตรีว่าการกระทรวงสาธารณสุข สั่งเปิดศูนย์ปฏิบัติการฉุกเฉินฯ ติดตามสถานการณ์ช่วยเหลือคนไทยอพยพจากประเทศอิสราเอล พร้อมสนับสนุนกระทรวงการต่างประเทศและกระทรวงกลาโหม ดูแลประเมินสุขภาพคนไทยที่เดินทางกลับประเทศ และจัดทีม MCATT ประสานข้อมูลเพื่อติดตามเยียวยาจิตใจญาติผู้ได้รับผลกระทบ
วันนี้ (9 ตุลาคม 2566) ที่กระทรวงสาธารณสุข จ.นนทบุรี นพ.ชลน่าน ศรีแก้ว รัฐมนตรีว่าการกระทรวงสาธารณสุข ให้สัมภาษณ์ถึงการช่วยเหลือคนไทยจากสถานการณ์ความไม่สงบในประเทศอิสราเอล ว่า จากการประชุมร่วมกับ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ได้มอบหมายให้หน่วยแพทย์ทหาร เป็นหน่วยงานหลักในการดูแลด้านการแพทย์และสาธารณสุข และกระทรวงสาธารณสุขเป็นหน่วยสนับสนุน จึงได้มีการเปิดศูนย์ปฏิบัติการภาวะฉุกเฉินด้านการแพทย์และสาธารณสุข (PHEOC) โดยมอบหมาย นพ.สุรโชค ต่างวิวัฒน์ รักษาราชการแทนรองปลัดกระทรวงสาธารณสุข เป็นประธาน ให้ติดตามสถานการณ์ทุกวัน โดยมีกรอบภารกิจ 3 เรื่อง คือ 1.ประสานการดูแลระหว่างประเทศ ซึ่งได้เตรียมความพร้อมหากมีความจำเป็นต้องส่งหน่วยแพทย์ของกระทรวงสาธารณสุขเข้าไปสนับสนุนภารกิจ รวมทั้งเตรียมระบบ Telemedicine ให้คำปรึกษาการดูแลสุขภาพเบื้องต้นกับคนไทยในประเทศอิสราเอล 2.การเตรียมพร้อมดูแลคนไทยที่จะเดินทางกลับประเทศในมิติด้านสุขภาพ และ 3.การดูแลเยียวยาด้านจิตใจ โดยในกลุ่มญาติของผู้เสียชีวิตหรือผู้ได้รับผลกระทบโดยตรง ทีม MCATT จะเข้าไปประเมินสภาพจิตใจ ระดับความเครียด และเข้าสู่กระบวนการให้คำปรึกษาแนะนำ รวมถึงส่งต่อเข้ารับการรักษาหากจำเป็น ซึ่งเมื่อได้รับการประสานข้อมูลของญาติของผู้ได้รับผลกระทบ ทีม MCATT ในพื้นที่พร้อมจะเข้าไปดูแลทันที
นพ.ชลน่านกล่าวต่อว่า ได้รับรายงานจาก นพ.สุรโชคว่า เมื่อช่วงเช้าวันนี้มีการประชุมเตรียมความพร้อมช่วยเหลืออพยพคนไทยจากอิสราเอล ร่วมกับผู้แทนจากกรมเอเชียใต้ ตะวันออกกลางและแอฟริกา กระทรวงการต่างประเทศ และกรมยุทธการทหารอากาศ กระทรวงกลาโหม ได้รับทราบสถานการณ์และแผนการอพยพโดยเบื้องต้นมีผู้ประสงค์ขอกลับประเทศไทย จำนวน 1,099 คน ส่วนแผนการอพยพและความต้องการรับการสนับสนุนทีมแพทย์จากกระทรวงสาธารณสุขนั้น ต้องรอความชัดเจนจากกระทรวงการต่างประเทศและกระทรวงกลาโหมอีกครั้ง ซึ่งกระทรวงสาธารณสุขพร้อมให้ความร่วมมืออย่างเต็มที่ โดยเบื้องต้นได้ตั้งทีมดูแลคนไทยที่เดินทางกลับประเทศ ทั้งการประเมินสุขภาพกาย โดยกรมการแพทย์ ประเมินสุขภาพจิต โดยกรมสุขภาพจิต และตรวจคัดกรองโรคติดเชื้อต่างๆ โดยกรมควบคุมโรค
************************************* 9 ตุลาคม 2566

ที่มา : https://www.thaigov.go.th/news/contents/details/73154