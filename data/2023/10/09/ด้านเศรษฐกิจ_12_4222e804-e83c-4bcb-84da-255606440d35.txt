รัฐบาลไทย-ข่าวทำเนียบรัฐบาล-“สุริยะ” เป็นประธานในงานวันคล้ายวันสถาปนากรมทางหลวงชนบท ครบรอบ 21 ปี


วันจันทร์ที่ 9 ตุลาคม 2566
“สุริยะ” เป็นประธานในงานวันคล้ายวันสถาปนากรมทางหลวงชนบท ครบรอบ 21 ปี
พร้อมมอบนโยบายเน้นการดำเนินงาน 3 ด้าน พัฒนาถนนสายรองเชื่อมโยงจากถนนสายหลัก การออกแบบและก่อสร้างเป็นมาตรฐานสากล และการเบิกจ่ายงบประมาณต้องมีประสิทธิภาพ
วันนี้ (9 ตุลาคม 2566) เวลา 14.00 น. นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เป็นประธานในงานวันคล้ายวันสถาปนากรมทางหลวงชนบท (ทช.) ครบรอบ 21 ปี และมอบนโยบายในการดำเนินงานแก่ ทช. พร้อมด้วย นายพงศ์กวิน จึงรุ่งเรืองกิจ ที่ปรึกษารัฐมนตรีว่าการกระทรวงคมนาคม นายสรวุฒิ เนื่องจำนงค์ เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายมนตรี เดชาสกุลสม ผู้ตรวจราชการกระทรวงคมนาคม รักษาราชการแทนรองปลัดกระทรวงคมนาคม นางสาวรัชนีพร ธิติทรัพย์ ผู้ตรวจราชการกระทรวงคมนาคม และหัวหน้าหน่วยงานในสังกัดกระทรวงคมนาคม เข้าร่วมงาน โดยมี นายอภิรัฐ ไชยวงศ์น้อย อธิบดีกรมทางหลวงชนบท ผู้บริหาร ข้าราชการ และเจ้าหน้าที่ ทช. ให้การต้อนรับ ณ ห้องประชุมธารสิทธิ์พงษ์ ชั้น 3 อาคาร 2 ทช. บางเขน กรุงเทพฯ
นายสุริยะ จึงรุ่งเรืองกิจ กล่าวว่า รัฐบาลภายใต้การบริหารงานของนายเศรษฐา ทวีสิน นายกรัฐมนตรี ได้ให้ความสำคัญในการพัฒนาระบบการคมนาคมขนส่งในทุกมิติให้ครอบคลุมทั่วถึงทั่วประเทศ และเชื่อมโยงการเดินทางได้อย่างไร้รอยต่อ ส่งเสริมการพัฒนาเศรษฐกิจ สังคม และการท่องเที่ยวในภูมิภาค ยกระดับคุณภาพชีวิตของประชาชนให้เดินทางได้อย่างสะดวก รวดเร็ว ปลอดภัย สร้างงาน สร้างรายได้ให้กับประชาชนในพื้นที่ กระทรวงคมนาคมจึงได้เร่งรัดผลักดันการดำเนินโครงการพัฒนาโครงสร้างพื้นฐานด้านคมนาคมอย่างต่อเนื่อง เพื่อความอุดมสุขของประชาชน ซึ่งในวันนี้ถือเป็นโอกาสอันดีที่ ทช. ได้ดำเนินงานสร้างประโยชน์ให้กับประชาชนและประเทศชาติครบ 21 ปี โดยเมื่อ 21 ปีที่แล้วในวันที่เริ่มก่อตั้ง ทช. จำได้ว่าตนเป็นรัฐมนตรีว่าการกระทรวงคมนาคมอยู่ในขณะนั้น ปัจจุบันผ่านมา 21 ปี ตนกลับมาเป็นรัฐมนตรีว่าการกระทรวงคมนาคมอีกครั้ง ซึ่งหากเปรียบเทียบ ทช. กับการเจริญเติบโตของคนต้องถือว่าได้เติบโตขึ้นเป็นผู้ใหญ่วัยหนุ่มอย่างเต็มตัว มีสมรรถนะร่างกายที่พร้อมทำหน้าที่ให้เกิดประโยชน์กับประเทศและประชาชน ซึ่งที่ผ่านมาได้เห็นถึงผลงานที่ ทช. ได้ช่วยพัฒนาประเทศตลอดระยะเวลา 21 ปี จึงขอถือโอกาสนี้แสดงความยินดีแก่ผู้บริหารและเจ้าหน้าที่ผู้ปฏิบัติหน้าที่ทั้งในส่วนกลางและส่วนภูมิภาคทุกท่านที่ร่วมกันทำงาน พัฒนาเส้นทาง นำความเจริญสู่ท้องถิ่น พร้อมเชื่อมโยงโครงข่ายเส้นทางทั่วทั้งประเทศให้เชื่อมถึงกัน และขอให้ตั้งใจปฏิบัติงานเพื่อประเทศชาติและพี่น้องประชาชนดังเช่นที่ทำมาตลอด 21 ปี
ในโอกาสนี้ รัฐมนตรีว่าการกระทรวงคมนาคม ได้มอบนโยบายในการปฏิบัติงานให้กับ ทช. เพื่อให้เป็นหลักในการปฏิบัติงาน โดยให้เน้นการดำเนินงานใน 3 ด้าน ดังนี้
ด้านที่ 1 เน้นการพัฒนาถนนสายรอง เชื่อมโยงจากถนนสายหลักของกรมทางหลวง เพื่อเข้าสู่พื้นที่การเกษตร เพื่อนำพืชผลการเกษตรของพี่น้องประชาชนไปสู่ผู้บริโภคทั้งในและต่างประเทศได้อย่างสะดวก รวมถึงพัฒนาถนนสายรอง เข้าสู่แหล่งท่องเที่ยวในเมืองรอง เพื่อสนับสนุนการท่องเที่ยวซึ่งเป็นรายได้หลักของประเทศ และเป็นไปตามนโยบายเร่งด่วนของรัฐบาล ทั้งนี้ ในการพัฒนาจะต้องคำนึงถึง ความสะดวก และความปลอดภัย ให้เกิดแก่ผู้ใช้เส้นทางของพี่น้องประชาชนและนักท่องเที่ยวเป็นสำคัญ
ด้านที่ 2 เน้นมาตรฐานการออกแบบ และมาตรฐานการก่อสร้าง ต้องมีการกำกับควบคุมให้ได้คุณภาพตามมาตรฐานของ ทช. ที่จะต้องพัฒนาให้ได้ตามมาตรฐานสากล โดยเฉพาะอย่างยิ่งอุปกรณ์อำนวยความปลอดภัยด้านการจราจร การทาสีตีเส้น ป้ายสะท้อนแสงต่าง ๆ ต้องดูแลบำรุงรักษาให้อยู่ในสภาพพร้อมใช้งานได้ดี ทำให้พี่น้องประชาชนเดินทางได้อย่างมั่นใจทั้งในกลางวันและกลางคืน ทั้งในสภาพอากาศที่ดีและในเวลาทัศนวิสัยไม่ดีมีฝนตกหนัก
ด้านที่ 3 เน้นเรื่องการบริหารการเบิกจ่ายงบประมาณ การบริหารสัญญาของโครงการต่าง ๆ ให้วางแผนล่วงหน้า เพื่อให้สามารถดำเนินการได้เป็นไปตามแผนในขั้นปฏิบัติ โดยเฉพาะโครงการในงบประมาณปี 2567 ซึ่งมีระยะเวลาการทำงานที่สั้นลง ดังนั้น การบริหารงานต้องมีประสิทธิภาพ
นอกจากนี้ รัฐมนตรีว่าการกระทรวงคมนาคม ได้กล่าวแสดงความยินดีและอวยพรแก่ผู้บริหาร ข้าราชการ และเจ้าหน้าที่ ทช. พร้อมทั้งเน้นย้ำเรื่องการอำนวยความสะดวกในการเดินทางของพี่น้องประชาชนในสถานการณ์อุทกภัย และขอให้บุคลากรของ ทช. ปฏิบัติงานอย่างเต็มกำลังความสามารถ ในการพัฒนาเส้นทางนำความเจริญสู่ท้องถิ่น เชื่อมโยงโครงข่ายเส้นทางทั่วประเทศ ขับเคลื่อนเศรษฐกิจของประเทศให้เจริญ มั่นคงและสร้างความสุขให้แก่ประชาชนอย่างยั่งยืน จากนั้นรัฐมนตรีว่าการกระทรวงคมนาคม ได้มอบโล่รางวัลหน่วยงานที่มีการผลการเบิกจ่ายงบประมาณ ประจำปีงบประมาณ 2566 ดีเด่น เพื่อเป็นขวัญและกำลังใจการปฏิบัติงานเพื่อประเทศชาติและประชาชนสืบไป

ที่มา : https://www.thaigov.go.th/news/contents/details/73171