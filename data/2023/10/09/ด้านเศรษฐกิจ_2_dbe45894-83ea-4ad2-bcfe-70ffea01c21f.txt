รัฐบาลไทย-ข่าวทำเนียบรัฐบาล-กระทรวงคมนาคม ร่วมแสดงความยินดีในวันคล้ายวันสถาปนาสำนักงานบริหารหนี้สาธารณะ (สบน.) ครบรอบ 21 ปี


วันจันทร์ที่ 9 ตุลาคม 2566
กระทรวงคมนาคม ร่วมแสดงความยินดีในวันคล้ายวันสถาปนาสำนักงานบริหารหนี้สาธารณะ (สบน.) ครบรอบ 21 ปี
...
นายชยธรรม์ พรหมศร ปลัดกระทรวงคมนาคม มอบหมายให้ นางสาวรัชนีพร ธิติทรัพย์ ผู้ตรวจราชการกระทรวงคมนาคม เป็นผู้แทน ร่วมแสดงความยินดีในวันคล้ายวันสถาปนาสำนักงานบริหารหนี้สาธารณะ (สบน.) ครบรอบ 21 ปี ในวันที่ 9 ตุลาคม 2566 ณ ห้องประชุมวายุภักษ์ 4 ชั้น 4 อาคารสำนักงานปลัดกระทรวงการคลัง โดยมี นางแพตริเซีย มงคลวนิช ผู้อำนวยการสำนักงานบริหารหนี้สาธารณะ ผู้บริหารระดับสูง และเจ้าหน้าที่ให้การต้อนรับ ในโอกาสนี้ กระทรวงคมนาคมได้ร่วมสมทบเงินเข้ากองทุนสวัสดิการ สบน. เพื่อนำไปใช้ในกิจกรรมสาธารณกุศลและจัดสวัสดิการให้กับบุคลากรของ สบน. แทนการมอบกระเช้าและของขวัญแสดงความยินดี
สบน. จัดตั้งขึ้นตามมติของคณะรัฐมนตรี เมื่อวันที่ 1 ตุลาคม 2542 โดยในระยะแรกมีสถานะเป็นหน่วยงานในสังกัดสำนักงานปลัดกระทรวงการคลัง ก่อนจะได้รับการยกระดับเป็นส่วนราชการในระดับกรม สังกัดกระทรวงการคลังโดยสมบูรณ์ตามพระราชบัญญัติปรับปรุงกระทรวง ทบวง กรม พ.ศ. 2545 เมื่อวันที่ 9 ตุลาคม 2545 โดยรวมงานของ 2 หน่วยงานเข้าด้วยกัน ได้แก่ สำนักงานเศรษฐกิจการคลัง ในส่วนของกองนโยบายเงินกู้ กองนโยบายเงินกู้ตลาดทุน กองโครงการลงทุนเพื่อสังคม ศูนย์ข้อมูลที่ปรึกษา และกรมบัญชีกลาง ในส่วนงานหนี้สาธารณะ เงินคงคลัง และกลุ่มวิเคราะห์หนี้สาธารณะและเงินคงคลัง การรวมงานของ 2 หน่วยงานข้างต้นเข้าไว้ด้วยกันเพื่อสร้างความเป็นเอกภาพในการบริหารจัดการหนี้สาธารณะของประเทศไทย โดยให้ สบน. มีหน้าที่ความรับผิดชอบในการบริหารจัดการหนี้ของประเทศอย่างเบ็ดเสร็จเพียงหน่วยงานเดียว ซึ่ง สบน. จะเป็นผู้กำหนดนโยบายการบริหารหนี้ของประเทศในภาพรวม ดูแลและบริหารความเสี่ยงด้านหนี้สาธารณะ ซึ่งรวมถึงภาระการค้ำประกัน         และการผูกพันต่าง ๆ ของรัฐบาล ดำเนินการก่อหนี้ บริหารหนี้ และบริหารการชำระหนี้ของรัฐบาล ตลอดจนการจัดทำระบบฐานข้อมูลสารสนเทศด้านหนี้สาธารณะของประเทศ

ที่มา : https://www.thaigov.go.th/news/contents/details/73142