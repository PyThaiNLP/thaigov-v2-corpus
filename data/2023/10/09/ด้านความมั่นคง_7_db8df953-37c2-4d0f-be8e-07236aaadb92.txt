รัฐบาลไทย-ข่าวทำเนียบรัฐบาล-'ปลัดฯ จตุพร' เปิดเวที TCAC 2023 รับฟังภาคธุกิจไทย ร่วมขับเคลื่อนประเทศไทยสู่ความเป็นกลางทางคาร์บอน


วันจันทร์ที่ 9 ตุลาคม 2566
'ปลัดฯ จตุพร' เปิดเวที TCAC 2023 รับฟังภาคธุกิจไทย ร่วมขับเคลื่อนประเทศไทยสู่ความเป็นกลางทางคาร์บอน
'ปลัดฯ จตุพร' เปิดเวที TCAC 2023 รับฟังภาคธุกิจไทย ร่วมขับเคลื่อนประเทศไทยสู่ความเป็นกลางทางคาร์บอน
'ปลัดฯ จตุพร' เปิดเวที TCAC 2023 รับฟังภาคธุกิจไทย ร่วมขับเคลื่อนประเทศไทยสู่ความเป็นกลางทางคาร์บอน
วันที่ 6 ตุลาคม 2566 เวลา 13.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ร่วมรับฟังธรรมบรรยายจาก พระเมธีวชิโรดม (ว.วชิรเมธี) ในหัวข้อ มหาวิชชาลัยพุทธเศรษฐศาสตร์ พร้อมเปิดเวที TCAC 2023: การประชุมภาคีการขับเคลื่อนการปฏิบัติงานด้านการเปลี่ยนแปลงสภาพภูมิอากาศของไทย ครั้งที่ 2 (Thailand Climate Action Conference) ให้ภาคธุรกิจไทยร่วมแสดงวิสัยทัศน์การขับเคลื่อนประเทศไทยสู่เป้าหมายความเป็นกลางทางคาร์บอน (Business Solutions for Carbon Neutrality) ภายในงาน Sustainability Expo 2023 ณ ศูนย์การประชุมแห่งชาติสิริกิติ์ กรุงเทพฯ
โดยท่าน ว.วชิรเมธี ได้กล่าวถึง มหาวิชชาลัยพุทธเศรษฐศาสตร์ ซึ่งเป็นสถาบันการศึกษาทางเลือกเพื่อการพัฒนาตามปรัชญาพุทธศาสนา มุ่งมั่นพัฒนาคนให้เข้มแข็งจากฐานรากตามแนวทาง “อยู่รอด อยู่ได้ อยู่ดี” ให้ทุกคนสามารถพึ่งตนเองได้ เพื่อเป็นหลักให้แก่ตัวเองและแก่สังคมได้อย่างมั่นคง พร้อมทั้งได้เน้นย้ำให้เห็นว่าการแก้ไขปัญหาของโลกไม่สามารถทำได้โดยใครคนใดคนหนึ่ง แต่จะต้องร่วมมือกันจากทุกภาคส่วน ทั้งภาครัฐ ภาคเอกชน และประชาชน ที่ควรนำหลักการใช้ชีวิตอย่างพอเพียง และความรู้คุณค่าต่อสิ่งต่าง ๆ มาประกอบกันเพื่อให้เกิดการบริโภคที่สมดุล เกิดคนที่สมดุล และจะต้องมีความรักความเมตตาต่อกันในสังคมเป็นสำคัญ
ในส่วนของเวทีรับฟังแนวคิดของภาคธุรกิจไทย ร่วมขับเคลื่อนประเทศไทยสู่เป้าหมายความเป็นกลางทางคาร์บอน ได้มีการนำเสนอใน 3 หัวข้อ จากผู้แทนภาคธุรกิจ 3 องค์กร ได้แก่ คุณมนตรี ลาวัลย์ชัยกุล ประธานเจ้าหน้าที่บริหาร บริษัท ปตท.สำรวจและผลิตปิโตรเลียม จำกัด (มหาชน) ได้กล่าวถึงเทคโนโลยี Carbon Capture and Storage หรือ CCS ซึ่งเป็นทางเลือกในการดูดกลับและกักเก็บคาร์บอน คุณวรพงษ์ นาคฉัตรีย์ ผู้ช่วยกรรมการผู้จัดการใหญ่บริหารความยั่งยืน บริษัท ปตท. จำกัด (มหาชน) ได้กล่าวถึง การจุดพลังขับเคลื่อนการเปลี่ยนผ่านพลังงาน มุ่งสู่ Net Zero Emissions และ คุณชนะ ภูมี ผู้ช่วยผู้จัดการใหญ่ การบริหารความยั่งยืน บริษัทปูนซิเมนต์ไทย จำกัด (มหาชน) กล่าวถึง Business Solutions for Carbon Neutrality ซึ่งถือเป็นการแสดงพลังการร่วมขับเคลื่อนการดำเนินงานการต่อสู้ปัญหาการเปลี่ยนแปลงสภาพภูมิอากาศจากภาคเอกชน เพื่อมุ่งสู่เป้าหมายความเป็นกลางทางคาร์บอนร่วมกันของประเทศไทย

ที่มา : https://www.thaigov.go.th/news/contents/details/73123