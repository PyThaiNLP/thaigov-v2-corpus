รัฐบาลไทย-ข่าวทำเนียบรัฐบาล-THEOS-2 ดาวเทียมสำรวจโลกของประเทศไทยพร้อมขึ้นสู่อวกาศ “ศุภมาส” รมว.กระทรวง อว.เตรียมเป็นตัวแทนรัฐบาลไทยปล่อยดาวเทียมที่ท่าอวกาศยานประเทศเฟรนช์เกียนา


วันจันทร์ที่ 9 ตุลาคม 2566
THEOS-2 ดาวเทียมสำรวจโลกของประเทศไทยพร้อมขึ้นสู่อวกาศ “ศุภมาส” รมว.กระทรวง อว.เตรียมเป็นตัวแทนรัฐบาลไทยปล่อยดาวเทียมที่ท่าอวกาศยานประเทศเฟรนช์เกียนา
THEOS-2 ดาวเทียมสำรวจโลกของประเทศไทยพร้อมขึ้นสู่อวกาศ “ศุภมาส” รมว.กระทรวง อว.เตรียมเป็นตัวแทนรัฐบาลไทยปล่อยดาวเทียมที่ท่าอวกาศยานประเทศเฟรนช์เกียนา
THEOS-2 ดาวเทียมสำรวจโลกของประเทศไทยพร้อมขึ้นสู่อวกาศ “ศุภมาส” รมว.กระทรวง อว.เตรียมเป็นตัวแทนรัฐบาลไทยปล่อยดาวเทียมที่ท่าอวกาศยานประเทศเฟรนช์เกียนา เผย THEOS-2 ยกระดับประเทศไทยสู่การขับเคลื่อนเศรษฐกิจอวกาศใหม่
เมื่อวันที่ 3 ต.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า ตนในฐานะตัวแทนรัฐบาลไทยจะเดินทางไปทำภารกิจสำคัญคือการปล่อยดาวเทียมสำรวจโลกดวงใหม่ของประเทศไทย คือ THEOS-2 (Thailand Earth Observation Satellite 2) ขึ้นสู่อวกาศด้วยจรวด VEGA ขององค์กรอวกาศยุโรป (ESA)  ในวันที่ 7 ต.ค. นี้ ณ ท่าอวกาศยานประเทศเฟรนช์เกียนา (French Guiana) ซึ่งตั้งอยู่ในทวีปอเมริกาใต้ ดาวเทียม THEOS-2 เป็นความภาคภูมิใจของคนไทย เพราะเป็นครั้งแรกที่ประเทศไทยจะส่งดาวเทียมที่สามารถบันทึกภาพที่มีความละเอียดระดับสูงมากขึ้นสู่อวกาศ เพื่อนำมาสนับสนุนการพัฒนาประเทศในทุกมิติ โดย THEOS-2 จะปฏิบัติภารกิจด้านการติดตามและสำรวจสถานการณ์เชิงพื้นที่ด้วยความสามารถในการถ่ายภาพที่ทันสมัยมาก ทั้งการจัดทำแผนที่ การจัดการเกษตร การจัดการน้ำแบบองค์รวม การจัดการภัยแล้ง น้ำท่วม การจัดการภัยธรรมชาติทุกรูปแบบ การจัดการเมือง และทรัพยากรธรรมชาติ โดยเฉพาะการวางแผนเพาะปลูกพืชเศรษฐกิจ ซึ่งจะครอบคลุมตั้งแต่ระดับตำบล อำเภอ จังหวัด นอกจากจะยกระดับการพัฒนาเทคโนโลยีและนวัตกรรมของประเทศสู่การเป็นประเทศที่ดำเนินธุรกิจอวกาศใหม่หรือเศรษฐกิจอวกาศใหม่ หรือ New Space Economy แล้ว ยังเกิดประโยชน์โดยตรงต่อประชาชนอีกด้วย
“ดาวเทียม THEOS-2 จะทำให้ประเทศมีภาพถ่ายรายละเอียดสูงมากในทุกพื้นที่ ทันเวลา มีความถูกต้องและแม่นยำมากขึ้น ช่วยให้การวางแผนบริหารจัดการพื้นที่ที่ตอบสนองต่อสถานการณ์ฉุกเฉินต่างๆ ได้อย่างมีประสิทธิภาพ หน่วยงานต่างๆ สามารถเชื่อมโยงข้อมูลเอาไปใช้ได้ทันที ในขณะเดียวกันยังเปิดโอกาสให้ภาคเอกชน สถาบันการศึกษา ได้เข้าถึงข้อมูลและประยุกต์ใช้ข้อมูลที่นำไปสู่การปฏิบัติจริง หรือการบริการเชิงพาณิชย์ได้ ซึ่งจะช่วยส่งเสริมให้เกิดการพัฒนาและขับเคลื่อนระบบเศรษฐกิจภายในประเทศ การนำส่งดาวเทียม THEOS-2 ในครั้งนี้ จึงเป็นเหตุการณ์สำคัญของประเทศไทยที่จะก้าวกระโดดในเรื่องเทคโนโลยี นวัตกรรมและเรื่องเศรษฐกิจของประเทศ ซึ่งรัฐบาลให้ความสำคัญอย่างยิ่ง ในฐานะผู้แทนของรัฐบาลจึงเป็นโอกาสที่ดียิ่งที่จะร่วมส่งดาวเทียมของไทยขึ้นสู่อวกาศ อันจะเป็นการแสดงให้เห็นศักยภาพของประเทศไทยในการยกระดับเศรษฐกิจสู่อวกาศ สร้างประโยชน์โดยตรงต่อชีวิตความเป็นอยู่ของประชาชน และความสามารถทางการแข่งขันของไทยในระดับโลก” นางสาวศุภมาส กล่าว
สำหรับดาวเทียม THEOS-2 เป็นดาวเทียมสำรวจโลกดวงใหม่ของประเทศไทย เพื่อสานต่อภารกิจของดาวเทียมไทยโชต (Thaichote) หรือดาวเทียม THEOS-1 ดาวเทียมสำรวจทรัพยากรดวงแรกของประเทศไทย ซึ่งดำเนินการโดยสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ จิสด้า ในสังกัดกระทรวง อว.

ที่มา : https://www.thaigov.go.th/news/contents/details/73156