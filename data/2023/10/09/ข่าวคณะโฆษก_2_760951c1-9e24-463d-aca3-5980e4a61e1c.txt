รัฐบาลไทย-ข่าวทำเนียบรัฐบาล-​นายกฯ ยินดี "พิงค์ พิชฌามลณ์ฯ " นักกีฬาแบดมินตันหญิงไทย ทำผลงานยอดเยี่ยม เป็นแชมป์เยาวชนโลก ในการแข่งขันแบดมินตันรายการ 2023 BWF World Junior Championships Tournament ที่สหรัฐฯ


วันจันทร์ที่ 9 ตุลาคม 2566
​นายกฯ ยินดี "พิงค์ พิชฌามลณ์ฯ " นักกีฬาแบดมินตันหญิงไทย ทำผลงานยอดเยี่ยม เป็นแชมป์เยาวชนโลก ในการแข่งขันแบดมินตันรายการ 2023 BWF World Junior Championships Tournament ที่สหรัฐฯ
​นายกฯ ยินดี "พิงค์ พิชฌามลณ์ฯ " นักกีฬาแบดมินตันหญิงไทย ทำผลงานยอดเยี่ยม เป็นแชมป์เยาวชนโลก ในการแข่งขันแบดมินตันรายการ 2023 BWF World Junior Championships Tournament ที่สหรัฐฯ
วันนี้ (9 ตุลาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง แสดงความยินดีกับ นางสาวพิชฌามลณ์ โอภาสนิพันธ์ หรือ พิงค์ นักกีฬาแบดมินตันหญิงไทย ที่สามารถทำผลงานได้อย่างยอดเยี่ยม เป็นแชมป์แบดมินตันหญิงเดี่ยวเยาวชนโลก 2023 ในการแข่งขันแบดมินตันรายการ 2023 BWF World Junior Championships Tournament หรือ ศึกเยาวชนโลกที่เมืองสโปแคน (Spokane) รัฐวอชิงตัน สหรัฐอเมริกา
โฆษกประจำสำนักนายกรัฐมนตรี กล่าวว่า ในการแข่งขันแบดมินตันประเภทหญิงเดี่ยว รอบชิงชนะเลิศ พิงค์ พิชฌามลณ์ฯ ซึ่งปัจจุบันเป็นมือวางอันดับ 56 ของโลก และมือวางอันดับ 2 ของรายการ ได้เข้าเเข่งขันกับ เคียรา มาร์เวลลา ฮันโดโย (Chiara Marvella HANDOYO) มือวางอันดับ 355 ของโลกจากอินโดนีเซีย โดยผลปรากฏว่า ไทย เอาชนะ อินโดนีเซีย ไป 2 - 0 เกม ด้วยคะแนน 21-11, 21-9 ใช้เวลาในการแข่งขัน 33 นาที ทำให้ พิงค์ พิชฌามลณ์ฯ เป็นแชมป์เยาวชนโลกสมัยแรก และกลายเป็นนักแบดมินตันไทยคนที่ 2 ที่เป็นแชมป์เยาวชนโลกประเภทหญิงเดี่ยวได้สำเร็จ ต่อจาก เมย์ รัชนก อินทนนท์ ที่เคยทำไว้ระหว่างปี ค.ศ. 2009 – 2011
“นายกรัฐมนตรี และรัฐบาลชื่นชมและแสดงความยินดีกับความสำเร็จของนักกีฬาในครั้งนี้ ความสามารถของนักกีฬาไทยมีศักยภาพสูง เป็นที่น่าภาคภูมิใจ สะท้อนถึงความมีวินัยในความตั้งใจฝึกฝน และฝ่ายสนับสนุนทุกคน และทุกหน่วยงาน” นายชัยฯ กล่าว

ที่มา : https://www.thaigov.go.th/news/contents/details/73138