รัฐบาลไทย-ข่าวทำเนียบรัฐบาล-"วราวุธ" รมว.พม. หนุน สธค. เป็นนิติบุคคล แก้กฎหมายให้ทันสมัย ขยายสาขาทั่วประเทศ มุ่งช่วยประชาชนเดือดร้อนทางการเงิน


วันจันทร์ที่ 9 ตุลาคม 2566
"วราวุธ" รมว.พม. หนุน สธค. เป็นนิติบุคคล แก้กฎหมายให้ทันสมัย ขยายสาขาทั่วประเทศ มุ่งช่วยประชาชนเดือดร้อนทางการเงิน
"วราวุธ" รมว.พม. หนุน สธค. เป็นนิติบุคคล แก้กฎหมายให้ทันสมัย ขยายสาขาทั่วประเทศ มุ่งช่วยประชาชนเดือดร้อนทางการเงิน
เมื่อวันที่ 6 ตุลาคม 2566  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะที่ปรึกษาฯ ตรวจเยี่ยมสำนักงานธนานุเคราะห์ พร้อมมอบนโยบายการขับเคลื่อนภารกิจโรงรับจำนำของรัฐ โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นายประสงค์ พันธ์ลิมา ผู้อำนวยการสำนักงานธนานุเคราะห์ พร้อมคณะผู้บริหารและเจ้าหน้าที่ ร่วมให้การต้อนรับ
นายวราวุธ กล่าวว่า สถานธนานุเคราะห์ (สธค.) หรือโรงรับจำนำของรัฐ เป็นรัฐวิสาหกิจสังกัดกรมพัฒนาสังคมและสวัสดิการ (พส.) กระทรวงการพัฒนาสังคมและความมั่นคงของมนุษย์ (พม.) ให้ความช่วยเหลือพี่น้องประชาชนที่ประสบปัญหาความเดือดร้อนทางการเงิน โดยรับจำนำในอัตราดอกเบี้ยต่ำ ด้วยการให้บริการที่เป็นธรรม รวดเร็ว ทันสมัย ซึ่งจำเป็นต้องมีการเตรียมความพร้อมเพื่อรองรับการเปลี่ยนแปลงสู่องค์กรยุคใหม่ในอนาคต ทั้งนี้ ตนได้มอบนโยบายการผลักดันให้ สธค. เป็นนิติบุคคล ซึ่งหากเป็นนิติบุคคลแล้วจะทำให้เพิ่มความสามารถในการให้บริการและกระจายความช่วยเหลือรูปแบบต่างๆ ให้กับพี่น้องประชาชนฐานรากได้มากขึ้น  การผลักดันปรับปรุงแก้ไข พ.ร.บ.โรงรับจำนำ พ.ศ. 2505  ให้มีความทันสมัยและตรงตามความต้องการ เพื่อประโยชน์อย่างสูงสุดของพี่น้องประชาชน เป็นการรองรับสภาพแวดล้อมที่เปลี่ยนแปลงและสอดคล้องกับสภาพเศรษฐกิจและสังคมในปัจจุบัน  และการขยายสาขาให้ครอบคลุมทุกภูมิภาคทั่วประเทศ เพื่อการกระจายความช่วยเหลือให้กับพี่น้องประชาชนทุกกลุ่มเป้าหมายสามารถเข้าถึงบริการภาครัฐได้อย่างทั่วถึง ส่งผลให้มีคุณภาพชีวิตที่ดียิ่งขึ้น
นายวราวุธ กล่าวเพิ่มเติมว่า สธค. แม้เป็นองค์กรที่ไม่ใหญ่มากนัก แต่นับว่าเป็นองค์กรหนึ่งที่หารายได้เข้ารัฐ เป็นหน่วยงานรัฐวิสาหกิจที่มีศักยภาพในการหารายได้ให้แผ่นดิน โดยเฉพาะในสถานการณ์เศรษฐกิจปัจจุบันที่จะมีแต่การนำงบประมาณจากรัฐไปใช้  ซึ่งบทบาทของ สธค. ที่เป็นอยู่นับว่ามีความสำคัญที่ยิ่งใหญ่ไม่น้อยกว่าหน่วยงานอื่น ๆ ขอเป็นกำลังใจให้กับเจ้าหน้าที่ทุกคน และให้สามารถขยายสาขาได้ทุก ๆ จังหวัด เพื่อเป็นที่พึ่งของพี่น้องประชาชนทุกภูมิภาคทั่วประเทศต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม
#กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/73135