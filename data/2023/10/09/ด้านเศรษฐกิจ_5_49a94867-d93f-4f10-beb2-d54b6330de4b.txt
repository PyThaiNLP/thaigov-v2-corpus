รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในพิธีมอบโล่เกียรติคุณให้แก่ผู้ได้รับการรับรองมาตรฐาน Q Mark และ Q Cold Chain ประจำปี 2566 


วันจันทร์ที่ 9 ตุลาคม 2566
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในพิธีมอบโล่เกียรติคุณให้แก่ผู้ได้รับการรับรองมาตรฐาน Q Mark และ Q Cold Chain ประจำปี 2566
ส่งเสริมผู้ประกอบการไทยสู่การเป็น Logistics Hub ของภูมิภาคอาเซียน
“สุรพงษ์” เป็นประธานในพิธีมอบโล่เกียรติคุณให้แก่ผู้ได้รับการรับรองมาตรฐาน Q Mark และ Q Cold Chain ประจำปี 2566 ส่งเสริมผู้ประกอบการไทยสู่การเป็น Logistics Hub ของภูมิภาคอาเซียน
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในพิธีมอบโล่เกียรติคุณให้แก่ผู้ได้รับการรับรองมาตรฐานคุณภาพบริการขนส่งด้วยรถบรรทุก (Q Mark) และมาตรฐานคุณภาพการขนส่งสินค้าเกษตรและอาหารด้วยรถบรรทุกแบบควบคุมอุณหภูมิ (Q Cold Chain) ประจำปี 2566 พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม ประธานสหพันธ์การขนส่งทางบกแห่งประเทศไทย ผู้แทนหน่วยงานภาครัฐ ภาคเอกชน สมาคม และผู้ประกอบการขนส่งสินค้า โดยมี นายจิรุตม์  วิศาลจิตร อธิบดีกรมการขนส่งทางบก ผู้บริหารและพนักงานให้การต้อนรับ ในวันที่ 9 ตุลาคม 2566 ณ ห้องประชุมฟีนิกซ์ ฮอลล์ 12 ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี
นายสุรพงษ์ ปิยะโชติ กล่าวว่า อุตสาหกรรมการขนส่งและโลจิสติกส์ ถือเป็นธุรกิจภาคการบริการที่มีส่วนสำคัญในการขับเคลื่อนเศรษฐกิจของประเทศ ช่วยต่อยอดและสร้างเครือข่ายการค้าการลงทุนทั้งในและต่างประเทศ มีส่วนสำคัญในการเชื่อมโยงห่วงโซ่อุปทานของโลก อันเนื่องมาจากการประเทศไทยเป็นฐานการผลิตสินค้าหลายประเภท โดยเฉพาะสินค้าอุตสาหกรรม สินค้าเกษตรและอาหาร ในภาพรวมสัดส่วนของการขนส่งสินค้าทั้งประเทศไทยกว่าร้อยละ 79 เป็นการขนส่งทางถนน ซึ่งผู้ประกอบการขนส่งสินค้าเป็นหน่วยงานสำคัญที่ช่วยเชื่อมโยงระหว่างผู้ผลิตกับผู้นำเข้า/ส่งออก และผู้บริโภค
รัฐบาลภายใต้การบริหารงานของนายเศรษฐา ทวีสิน นายกรัฐมนตรี กระทรวงคมนาคมมีนโยบายหลักในการดำเนินงาน คือ “คมนาคม เพื่อความอุดมสุขของประชาชน” ที่ให้ความสำคัญกับการพัฒนาในทุกมิติ ทั้งด้านเศรษฐกิจ ความปลอดภัย การให้บริการที่เป็นมาตรฐานสากล และการอนุรักษ์สิ่งแวดล้อม มีแนวทางการดำเนินงานภายใต้กรอบนโยบาย 4 ด้าน ได้แก่ คมนาคม เปิดประตูการค้าการท่องเที่ยว สร้างการเป็น HUB เพื่อเชื่อมโยงการเดินทางทุกมิติ เพื่อความปลอดภัยในการเดินทางของประชาชน เพื่อคุณภาพชีวิต และลดต้นทุนในการเดินทาง และเพื่อสิ่งแวดล้อมที่ดีขึ้น ตนในฐานะรัฐมนตรีช่วยว่าการกระทรวงคมนาคม ที่กำกับดูแลด้านการขนส่งทางบกและทางราง มีความมุ่งมั่นอย่างเต็มที่จะพัฒนารูปแบบการขนส่งสินค้าทางถนนและทางรางให้มีประสิทธิภาพ สามารถเชื่อมต่อกันได้แบบไร้รอยต่อ นำมาซึ่งการลดต้นทุนโลจิสติกส์ต่อ GDP ของประเทศและสร้างโอกาสในการเติบโต     ทางเศรษฐกิจแบบก้าวกระโดด พร้อมรับมือความท้าทายในอนาคตที่ผันผวนสูง และผลักดันให้ประเทศไทยเป็นศูนย์กลางการขนส่งทางถนนและทางรางของภูมิภาคอาเซียน โดยที่ผ่านมากรมการขนส่งทางบกได้ให้ความสำคัญ    และมุ่งมั่นพัฒนามาตรฐาน Q Mark และมาตรฐานคุณภาพการขนส่งสินค้าเกษตรและอาหารด้วยรถบรรทุกแบบควบคุมอุณหภูมิ (Q Cold Chain) มาอย่างต่อเนื่อง ถือเป็นหนึ่งในภารกิจสำคัญที่กระทรวงฯ ต้องขับเคลื่อนให้บรรลุเป้าหมายเพื่อเพิ่มประสิทธิภาพการขนส่งสินค้า ลดปัญหาด้านสิ่งแวดล้อม สร้างขีดความสามารถในการแข่งขันของผู้ประกอบการไทยในเวทีโลก เพื่อมุ่งสู่เป้าหมายการเพิ่มขีดความสามารถและการพัฒนาเศรษฐกิจของประเทศอย่างยั่งยืน
ในโอกาสนี้ รัฐมนตรีช่วยว่าการกระทรวงคมนาคม ได้กล่าวแสดงความยินดีกับผู้ประกอบการที่ได้รับมอบโล่เกียรติคุณทั้ง 42 ราย ถือว่าเป็นองค์กรต้นแบบในการยกระดับการให้บริการขนส่งได้อย่างมีประสิทธิภาพ ปลอดภัย ได้มาตรฐาน เป็นผู้ที่มีบทบาทสำคัญยิ่งในการสนับสนุนการขับเคลื่อนเศรษฐกิจและการค้าการลงทุนของประเทศ และขอเป็นกำลังใจให้ทุกภาคส่วนทั้งภาครัฐและเอกชนในการร่วมกันผลักดันการยกระดับมาตรฐานและคุณภาพการขนส่งสินค้าทางถนนให้สามารถสนับสนุนการพัฒนาเศรษฐกิจของประเทศไทยอย่างยั่งยืนต่อไป

ที่มา : https://www.thaigov.go.th/news/contents/details/73157