รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม เปิดนิทรรศการ “DRR Knowledge Management 2023” พร้อมมอบโล่รางวัลและทุนการศึกษา ในงานวันคล้ายวันสถาปนากรมทางหลวงชนบท ครบรอบ 21 ปี 


วันจันทร์ที่ 9 ตุลาคม 2566
นางมนพร เจริญศรี รัฐมนตรีช่วยว่าการกระทรวงคมนาคม เปิดนิทรรศการ “DRR Knowledge Management 2023” พร้อมมอบโล่รางวัลและทุนการศึกษา ในงานวันคล้ายวันสถาปนากรมทางหลวงชนบท ครบรอบ 21 ปี
...
นางมนพร เจริญศรี รัฐมนตรีช่วยว่าการกระทรวงคมนาคม เปิดนิทรรศการ “DRR Knowledge Management 2023” พร้อมมอบโล่รางวัลและทุนการศึกษา ในงานวันคล้ายวันสถาปนากรมทางหลวงชนบท ครบรอบ 21 ปี
วันนี้ (9 ตุลาคม 2566) เวลา 10.00 น. นางมนพร เจริญศรี รัฐมนตรีช่วยว่าการกระทรวงคมนาคม เป็นประธานเปิดนิทรรศการถ่ายทอดองค์ความรู้ทางวิชาการกรมทางหลวงชนบท ประจำปี 2566 “DRR Knowledge Management 2023” พร้อมมอบโล่รางวัลและทุนการศึกษา ในงานวันคล้ายวันสถาปนากรมทางหลวงชนบท (ทช.) ครบรอบ 21 ปี พร้อมด้วย นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายมนตรี เดชาสกุลสม ผู้ตรวจราชการกระทรวงคมนาคม รักษาราชการแทน รองปลัดกระทรวงคมนาคม และคณะผู้บริหารกระทรวงคมนาคม เข้าร่วมงาน โดยมี นายอภิรัฐ ไชยวงศ์น้อย อธิบดีกรมทางหลวงชนบท ผู้บริหาร ข้าราชการ และเจ้าหน้าที่ ทช. ให้การต้อนรับ ซึ่งภายในงานมีกิจกรรมที่สำคัญ ประกอบด้วย พิธีเจริญพระพุทธมนต์เพื่อความเป็นสิริมงคลของบุคลากรของ ทช. การจัดงานนิทรรศการวิชาการ พิธีมอบโล่ข้าราชการ ลูกจ้างประจำ และพนักงานราชการดีเด่น เพื่อเป็นขวัญกำลังใจให้แก่เจ้าหน้าที่ ณ กรมทางหลวงชนบท บางเขน กรุงเทพฯ
ในโอกาสนี้ รัฐมนตรีช่วยว่าการกระทรวงคมนาคม ได้เยี่ยมชมบูธงานนิทรรศการถ่ายทอดองค์ความรู้ทางวิชาการ ทช. ประจำปี 2566 “DRR Knowledge Management 2023” จัดขึ้นเพื่อถ่ายทอดองค์ความรู้ (KM) จากหน่วยงานในสังกัดของ ทช. ทั้งในส่วนกลาง และส่วนภูมิภาค โดยมีหัวข้อการจัดนิทรรศการฯ อาทิ โครงการทดลองผิวทางแอสฟัลท์ติกคอนกรีตที่มีส่วนผสมขยะพลาสติกในงานบำรุงถนน เพื่อพัฒนาต่อยอดนวัตกรรมและรักษาสิ่งแวดล้อม ซึ่งเป็นไปตามนโยบาย “คมนาคม เพื่อสิ่งแวดล้อมที่ดีขึ้น (Green Transport)” รวมทั้งได้กล่าวแสดงความยินดีเนื่องในโอกาสครบรอบ 21 ปี ของ ทช. พร้อมทั้งได้มอบนโยบายในการดูแล/บริการประชาชน เพิ่มประสิทธิภาพมาตรฐานการให้บริการของศูนย์ราชการสะดวก (Government Easy Contact Center: GECC) ให้สอดรับกับโครงการ “ราชรถยิ้ม” ของกระทรวงคมนาคม เพื่อส่งต่อความสุขให้กับประชาชน รวมถึงร่วมเป็นส่วนหนึ่งในการขับเคลื่อนภารกิจของประเทศให้สอดรับกับนโยบายของรัฐบาลและกระทรวงคมนาคม เพื่อความอุดมสุขของประชาชนอย่างยั่งยืนต่อไป
ทั้งนี้ ในช่วงที่ผ่านมา ทช. ได้รับรางวัลหน่วยงานคุณภาพด้านการใช้ธรรมาภิบาลข้อมูลภาครัฐ (Data Governance) ในงานมอบรางวัลรัฐบาลดิจิทัล ประจำปี 2565 “Digital Government Awards 2022” จากสำนักงานพัฒนารัฐบาลดิจิทัล (องค์การมหาชน) รวมถึงได้รับผลคะแนนการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ประจำปีงบประมาณ 2566 โดยสำนักงาน ป.ป.ช. ซึ่งได้รับผลการประเมิน ร้อยละ 96.59 คะแนน (เพิ่มจากปีก่อน 5.83 คะแนน) เป็นลำดับที่ 2 ของกระทรวงคมนาคม และผลการประเมินภาพรวมระดับกรมหรือเทียบเท่า อยู่ในลำดับที่ 14 จากหน่วยงานทั้งสิ้น 159 หน่วยงาน ในส่วนของการรับมืออุทกภัย ทช. ได้เฝ้าระวังและติดตามสถานการณ์อุทกภัยอย่างใกล้ชิด โดยจัดเจ้าหน้าที่เพื่อเข้าช่วยเหลือประชาชนทันทีในทั่วทุกภูมิภาค ภายใน 24 ชั่วโมง ตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม รวมถึงการเตรียมเครื่องจักร อุปกรณ์ ติดตั้งสะพานเบลีย์ ซ่อมแซมผิวทางบริเวณที่ได้รับผลกระทบ เพื่อให้ประชาชนสามารถสัญจรผ่านได้โดยเร็ว
นอกจากนี้ รัฐมนตรีช่วยว่าการกระทรวงคมนาคม ได้มอบโล่รางวัลต่าง ๆ ของหน่วยงาน และทุนการศึกษา เพื่อเป็นขวัญและกำลังใจแก่ผู้ปฏิบัติงาน ดังนี้ 1) มอบโล่ข้าราชการ ลูกจ้างประจำ และพนักงานราชการดีเด่นของหน่วยงาน 2) มอบโล่ผู้ทรงคุณค่าขององค์กร 3) มอบทุนการศึกษาให้กับบุตรสมาชิกสหกรณ์ออมทรัพย์กรมทางหลวงชนบท จำกัด และ 4) มอบทุนการศึกษาให้กับบุตรสมาชิกสวัสดิการกรมทางหลวงชนบท จากนั้นได้เยี่ยมชมและรับฟังบรรยายสรุปการให้บริการห้องรับรองประชาชน (ห้อง GECC) อีกด้วย

ที่มา : https://www.thaigov.go.th/news/contents/details/73158