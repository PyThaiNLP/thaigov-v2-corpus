รัฐบาลไทย-ข่าวทำเนียบรัฐบาล-กบข. ถ่ายทอดประสบการณ์ให้ กอช. และร่วมส่งเสริมการออมให้สมาชิกในครอบครัวข้าราชการ เพิ่มเงินออมเพื่ออนาคต


วันจันทร์ที่ 9 ตุลาคม 2566
09/10/2566
พิมพ์
กบข. ถ่ายทอดประสบการณ์ให้ กอช. และร่วมส่งเสริมการออมให้สมาชิกในครอบครัวข้าราชการ เพิ่มเงินออมเพื่ออนาคต
กบข. จับมือ กอช. ลงนาม MOU เพื่อแลกเปลี่ยนข้อมูลด้านการพัฒนากระบวนการลงทุน การบริหารจัดการกองทุน พร้อมผลักดันให้สมาชิกในครอบครัวของข้าราชการ มีเงินออมไว้ใช้ในวัยเกษียณ
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า เนื่องจากภาคครัวเรือนไทยให้ความสนใจการออมเพื่อการเกษียณมีแนวโน้มลดลง ดังนั้น กบข. และ กอช. จึงได้เล็งเห็นถึงความสำคัญนี้ ตามนโยบายของรัฐ ในการส่งเสริมการออมให้คนไทยมีการวางแผนการเงิน และมีเงินใช้ที่เพียงพอในวัยเกษียณ จึงได้เกิดข้อตกลงความร่วมมือ ระหว่าง กบข. และ กอช. ที่เป็นความร่วมมือ เพื่อแลกเปลี่ยนข้อมูลด้านการพัฒนากระบวนการลงทุน การบริหารกองทุน พร้อมทั้ง กบข. จะถ่ายทอดประสบการณ์และเป็นพี่เลี้ยงในการพัฒนากระบวนการลงทุนให้กับ กอช. ซึ่ง กบข. หวังว่า จะสามารถส่งเสริมความรู้การเงิน การลงทุนให้กับสมาชิกและครอบครัวสมาชิกให้หันมาใส่ใจการออมเงินเพิ่มมากขึ้น รวมถึงส่งเสริมปริมาณการออมภาคครัวเรือนให้เพิ่มมากขึ้น และเพียงพอสำหรับการใช้จ่ายเมื่อถึงวัยเกษียณ
ด้านนางสาวจารุลักษณ์  เรืองสุวรรณ เลขาธิการคณะกรรมการกองทุนการออมแห่งชาติ กล่าวว่า  ในการลงนามบันทึกตกลงความร่วมมือกับกองทุนบำเหน็จบำนาญข้าราชการ (กบข.) ครั้งนี้ ด้วยภารกิจการดำเนินงานลักษณะคล้ายคลึงกัน ซึ่ง กบข. ได้มีการดำเนินงานมากประสบการณ์กว่า 26 ปี มีความเชี่ยวชาญด้านการบริหารจัดการเงินลงทุน การให้บริการสมาชิก รวมถึงการดำเนินงานในด้านต่าง ๆ โดย กอช. จะนำประสบการณ์ระบบงานต่าง ๆ ของ กบข. ไปพัฒนาต่อยอดให้มีประสิทธิภาพเพิ่มขึ้น และร่วมกันยกระดับระบบการออมให้ครอบคลุมประชาชนทุกกลุ่มของประเทศ และยังร่วมส่งเสริมทักษะการวางแผนทางการเงินให้กับครอบครัวข้าราชการ โดยเฉพาะบุตร หลาน ที่มีอายุ 15 ปี ขึ้นไป สามารถเริ่มวางแผนการออมกับ กอช. ตั้งแต่ 50 บาท สูงสุด 30,000 บาท/ปี ไม่จำเป็นต้องออมเท่ากันทุกปี  ในเดือนถัดไปรับเงินสมทบเพิ่ม สูงสุด 50% - 100% หรือไม่เกิน 1,800 บาท/ปี พร้อมได้รับผลตอบแทนจากการลงทุนเมื่อบุตร หลานเข้าสู่การทำงานเป็นข้าราชการ หรือพนักงานบริษัทเอกชน ยังสามารถออมต่อ หรือหยุดออมได้ สิทธิในการเป็นสมาชิกยังคงอยู่  ทั้งนี้ เงินออมสามารถนำไปลดหย่อนภาษีเงินได้ประจำปี ตามจำนวนเงินที่ออมกับ กอช. สูงสุด 30,000 บาท/ปี ผู้ที่สนใจสามารถตรวจสอบสิทธิ สมัคร หรือส่งเงินออมสะสม ติดตาม การเคลื่อนไหวยอดเงินออม ได้ที่แอปพลิเคชัน กอช. และไลน์ กอช. “@nsf.th”
เกี่ยวกับ กบข. : กองทุนบำเหน็จบำนาญข้าราชการ (กบข.) เป็นหน่วยงานของรัฐที่จัดตั้งขึ้นตามพระราชบัญญัติกองทุนบำเหน็จบำนาญข้าราชการ พ.ศ. 2539 และกำกับดูแลโดยคณะกรรมการ กบข. เพื่อให้การดำเนินงานของ กบข. เป็นไปตามวัตถุประสงค์เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ รวมทั้งส่งเสริมการออมทรัพย์ของสมาชิกและจัดสวัสดิการและสิทธิประโยชน์อื่นให้แก่สมาชิกซึ่งมีอยู่ประมาณ 1.22 ล้านคน และขณะนี้ กบข. มีสินทรัพย์สุทธิประมาณ 1.26 ล้านล้านบาท (ข้อมูล ณ 30 กันยายน 2566)
สื่อมวลชนสอบถามข้อมูลเพิ่มเติมที่ “ฝ่ายประชาสัมพันธ์องค์กรและกิจกรรมองค์กร” คุณรวิวรรณ ทิวาเจริญ (พลอย) โทร. 0 2636 1000 ต่อ 264 หรือ raviwan@gpf.or.th

ที่มา : https://www.thaigov.go.th/news/contents/details/73137