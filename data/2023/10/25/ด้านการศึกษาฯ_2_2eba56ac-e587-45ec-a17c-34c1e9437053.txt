รัฐบาลไทย-ข่าวทำเนียบรัฐบาล-รมว.ศุภมาส พบปะคณะผู้แทนจากหน่วยงานด้านอวกาศภาครัฐ-เอกชนของญี่ปุ่น ในโอกาสมาร่วมงาน Thailand Space Week 2023


วันพุธที่ 25 ตุลาคม 2566
รมว.ศุภมาส พบปะคณะผู้แทนจากหน่วยงานด้านอวกาศภาครัฐ-เอกชนของญี่ปุ่น ในโอกาสมาร่วมงาน Thailand Space Week 2023
รมว.ศุภมาส พบปะคณะผู้แทนจากหน่วยงานด้านอวกาศภาครัฐ-เอกชนของญี่ปุ่น ในโอกาสมาร่วมงาน Thailand Space Week 2023 พร้อมเดินหน้าขยายความร่วมมือการพัฒนานวัตกรรมและใช้ประโยชน์จากอวกาศ
เมื่อวันที่ 24 ต.ค. ฯพณฯ นายนะชิดะ คะสุยะ เอกอัครราชทูตวิสามัญผู้มีอำนาจเต็มแห่งญี่ปุ่น (ออท.ญี่ปุ่น) ได้เรียนเชิญนางสาวศุภมาส อิศรภักดี รมว.กระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วยนางสาวสุชาดา แทนทรัพย์ เลขานุการ รมว.กระทรวง อว. และ ศ.ดร.ศุภชัย ปทุมนากุล รองปลัดกระทรวง อว. รักษาราชการแทนปลัดกระทรวง อว. ร่วมงานเลี้ยงรับรองคณะผู้แทนจากหน่วยงานด้านอวกาศภาครัฐและเอกชนของประเทศญี่ปุ่น ได้แก่ The National Space Policy Secretariat, Cabinet Office of the Government of Japan และองค์การสำรวจอวกาศญี่ปุ่น (The Japan Aerospace Exploration Agency: JAXA) ในโอกาสที่เดินทางมาร่วมงาน Thailand Space Week 2023 ณ ทำเนียบเอกอัครราชทูตญี่ปุ่น
โอกาสนี้ รมว.กระทรวง อว. ได้กล่าวต้อนรับและเน้นย้ำถึงความสัมพันธ์ทางการทูตระหว่างไทยและญี่ปุ่นว่า ไทยกับญี่ปุ่นเป็นมิตรประเทศกันมายาวนานกว่า 135 ปี ซึ่งญี่ปุ่นถือเป็นประเทศหุ้นส่วนเชิงยุทธศาสตร์สำคัญของไทยที่มีความร่วมมืออย่างเข้มแข็งทั้งในระดับทวิภาคีและพหุภาคี กระทรวง อว. ในฐานะที่เป็นกระทรวงหลักในการขับเคลื่อนการพัฒนาด้านเศรษฐกิจและสังคมของประเทศ พร้อมที่จะเดินหน้าขยายความร่วมมือด้านวิชาการเพื่อการบูรณาการองค์ความรู้ รวมทั้งในด้านการวิจัยและพัฒนาเทคโนโลยีขั้นสูงร่วมกันระหว่าง 2 ประเทศ และในระดับภูมิภาค
รมว.กระทรวง อว.กล่าวต่อว่า สำหรับงานสัปดาห์อวกาศแห่งชาติ ประจำปี 2566 (Thailand Space Week 2023) ที่กระทรวง อว. โดยสำนักงานพัฒนาเทคโนโลยีอวกาศและภูมิสารสนเทศ (จิสด้า) ร่วมกับหน่วยงานพันธมิตรจัดขึ้น ระหว่างวันที่ 25 - 27 ตุลาคม 2566 ณ ศูนย์การประชุมแห่งชาติสิริกิติ์ เป็นงานสำคัญในการร่วมขับเคลื่อนการพัฒนาเศรษฐกิจใหม่ตามนโยบายของรัฐบาลจากเทคโนโลยีอวกาศ (New Space Economy) ซึ่งเป็นอุตสาหกรรมเทคโนโลยีขั้นสูง โดยมุ่งเสริมสร้างความร่วมมือในการพัฒนานวัตกรรมและใช้ประโยชน์จากอวกาศด้วยการดำเนินงานร่วมกันระหว่างผู้เชี่ยวชาญและภาคอุตสาหกรรมนานาชาติ เพื่อสร้างภาพลักษณ์และความเชื่อมั่นตลอดจนส่งเสริมศักยภาพของไทยให้เติบโตและแข่งขันได้ในระดับโลกต่อไป

ที่มา : https://www.thaigov.go.th/news/contents/details/73714