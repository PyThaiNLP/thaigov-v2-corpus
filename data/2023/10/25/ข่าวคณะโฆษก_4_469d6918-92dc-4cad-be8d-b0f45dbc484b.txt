รัฐบาลไทย-ข่าวทำเนียบรัฐบาล-รัดเกล้า​ อินทวงศ์​ สุวรรณคีรี​ หรือ​  "รองเนเน่" รองโฆษกประจำสำนักนายกรัฐมนตรี หลังจากได้เข้าดำรงตำแหน่งและปฏิบัติหน้าที่เป็นระยะเวลาเกือบครบ 1 เดือน​  


วันพุธที่ 25 ตุลาคม 2566
25/10/2566
พิมพ์
รัดเกล้า​ อินทวงศ์​ สุวรรณคีรี​ หรือ​  "รองเนเน่" รองโฆษกประจำสำนักนายกรัฐมนตรี หลังจากได้เข้าดำรงตำแหน่งและปฏิบัติหน้าที่เป็นระยะเวลาเกือบครบ 1 เดือน​
รัดเกล้า​ อินทวงศ์​ สุวรรณคีรี​ หรือ​ "รองเนเน่" รองโฆษกประจำสำนักนายกรัฐมนตรี หลังจากได้เข้าดำรงตำแหน่งและปฏิบัติหน้าที่เป็นระยะเวลาเกือบครบ 1 เดือน​
เช้าวันนี้​ 25 ตุลาคม 2566 ณ​ เวลา​ 07.30 น.​ รองเนเน่​ได้ นำพวงมาลัยไหว้ศาลตายายและศาลพระพรหม สิ่งศักดิ์สิทธิ์ประจำทำเนียบรัฐบาล เพื่อเป็นสิริมงคลในการทำหน้าที่เป็นกระบอกเสียง สื่อสารให้ประชาชนทราบผลการทำงานของรัฐบาลอย่างตรงไปตรงมา
“สิ่งแรกที่ทำหลังจากได้รับการแต่งตั้ง เมื่อวันที่ 3 ตุลาคม​ ที่ผ่านมาคือทำงาน​ เริ่มด้วยการวางสโคป​ (scope) การทำงาน​ ทำความรู้จักและคุ้นเคยกับเจ้าหน้าที่ในสำนักโฆษกฯ​ แนะนำตัวกับพี่นักข่าว​ และลุยงานเต็มสูบ​ค่ะ
คุณพ่อ ดร.ไตรรงค์​ สุวรรณ​คีรี​สอนไว้เสมอว่า “งานเพื่อประเทศชาติต้องมาก่อน​ เรื่องส่วนตัวต้องมาสุดท้าย” เราได้รับการไว้วางใจให้รับผิดชอบสวมหลายหมวก​ ฉะนั้น​ งานทำเนียบ​ งานสภา​ งานพรรคต้องเต็มที่​ งานพื้นที่ก็ต้องไม่ขาด จึงทำให้เพิ่งหาเวลามากราบสิ่งศักดิ์สิทธิ์​ค่ะ​ แต่จริงๆ​ แล้วตั้งแต่วันแรกที่เลี้ยวเข้ามาในทำเนียบ​ เราพนมมือในรถ​ และขอสิ่งศักดิ์สิทธิ์​ว่าจะมากราบไหว้ดี ๆ​ อีกที​ แต่สิ่งแรกที่ขอทำคือขอวางระบบการทำงานให้นิ่งก่อน​ ในช่วงสัปดาห์แรกอยู่อ่านเอกสารถึง​ 2 ทุ่มก็ไม่หวั่นใจค่ะ​ เพราะเราขอท่านไว้แล้ว​”
ถามว่าทำงานมาจะเดือนหนึ่งแล้วรู้สึกอย่างไร​ รองเนเน่ตอบว่า “รู้สึกสนุกกับงาน​ เพราะแม้ว่าเราจะมีประสบการณ์การทำงานด้านสื่อสารมากว่า​ 20​ ปีในองค์กรหลากหลาย​ การสื่อสารระดับประเทศเป็นเรื่องใหม่​ และยังมีสิ่งที่ต้องเรียนรู้อีกเยอะ​ ซึ่งเราเป็นคนชอบความท้าทายและชอบเรียนรู้สิ่งใหม่ ๆ​ จึงรู้สึกสนุกกับมัน​ค่ะ​ สิ่งที่ทำให้ยิ้มได้อีกเรื่องคือเมื่อเห็นงานจากรัฐบาลชุดก่อนได้รับการสานต่ออย่างมุ่งมั่น​ ตั้งใจ​ โดยรัฐบาลชุดนี้​ เป็นภาพดี ๆ​ ที่อยากสื่อให้คนไทยทุกคนเห็นค่ะว่าการพัฒนาประเทศไทยมีความต่อเนื่อง​ อยู่เหนือความแตกต่างทางการเมือง”
ถามว่า​ มีคุณพ่อเป็นถึงอดีตโฆษกรัฐบาลในตำนาน​ คงจะช่วยให้การทำงานของรองเนเน่ง่ายมากขึ้น​ เพราะคุณพ่อคงโค้ชชิ่ง​ สอน​ แนะนำอย่างใกล้ชิดทุกวัน​ รองเนเน่ตอบว่า​ “หลายคนคิดเช่นนั้นค่ะ​ แต่ต้องบอกว่าจริง ๆ คุณพ่อไม่ได้สอนอะไรเยอะค่ะ​ ตอนได้รับตำแหน่ง คุณพ่อสอนหลักการเดียวว่า​ ให้ทำตัวเหมือน​ “รวงข้าว” และให้สำนึกในใจเสมอว่า คนการเมือง​ เราเข้ามาแล้วก็ไป​ แต่นักข่าวและข้าราชการที่ทำงานในกรม​ กอง​ กระทรวงต่าง ๆ​ นั้น​ เขาอยู่กันมานาน​ เราและเขาต้องพึ่งพากัน ในการทำงานร่วมกันขอให้โน้มตัวให้ต่ำ​ ใช้ความเข้าใจและความเคารพให้เยอะ ๆ อย่าทำตัวเหมือน​ “รวงข้าวที่กลวง” หน้าเชิดชูฟ้า​ เพราะในรวงไม่มีข้าว​ จงเป็น​ “รวงข้าวที่อ้วนเต็ม” โน้มตัวให้ต่ำแล้วจะทำงานประสบความสำเร็จ

ที่มา : https://www.thaigov.go.th/news/contents/details/73748