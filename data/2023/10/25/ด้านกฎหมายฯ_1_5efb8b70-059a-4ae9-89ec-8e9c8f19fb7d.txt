รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอรัตนบุรี จังหวัดสุรินทร์


วันพุธที่ 25 ตุลาคม 2566
25/10/2566
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอรัตนบุรี จังหวัดสุรินทร์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์
ตรวจเยี่ยมเรือนจำอำเภอรัตนบุรี จังหวัดสุรินทร์
วันที่ ๒๕ ตุลาคม ๒๕๖๖ เวลา ๑๐.๓๐ น. พลเอก ไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พันตำรวจเอก ณรัชต์ เศวตนันทน์ พลอากาศเอก สุบิน ชิวปรีชา นางพงษ์สวาท นีละโยธิน ปลัดกระทรวงยุติธรรม และนายสหการณ์ เพ็ชรนรินทร์ รองปลัดกระทรวงยุติธรรม รักษาราชการแทนอธิบดีกรมราชทัณฑ์ ในฐานะคณะกรรมการมูลนิธิราชทัณฑ์ปันสุขฯ ลงพื้นที่ตรวจเยี่ยมเรือนจำอำเภอรัตนบุรี จังหวัดสุรินทร์ ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ดำเนินงานภายใต้มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ทรงริเริ่มโดยพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่ทรงมีพระเมตตาต่อผู้ต้องขังในเรือนจำ โดยทรงมองเห็นว่า แม้ว่าผู้ต้องขังเป็นผู้กระทำผิดตามกฎหมายบ้านเมืองและต้องมารับโทษในเรือนจำ แต่บุคคลเหล่านี้ก็เป็นประชาชนคนไทยกลุ่มหนึ่งที่ทั้งสองพระองค์ในฐานะองค์พระประมุขที่ใส่พระทัย ดูแลทุกข์สุขของประชาชนคนไทยทุกคนอย่างเท่าเทียมกัน ในเรื่องการสาธารณสุขและการแพทย์
พระบาทสมเด็จพระเจ้าอยู่หัว ได้เสด็จเปิดโครงการฯ ณ ทัณฑสถานโรงพยาบาลราชทัณฑ์ อันเป็นปฐมฤกษ์ของการดำเนินโครงการเมื่อวันที่ ๒๘ ธันวาคม ๒๕๖๒ และมีเป้าหมายระยะที่ ๑ ในเรือนจำ ๒๕ แห่ง และได้พระราชทานเครื่องมือแพทย์ด้วยพระราชทรัพย์ส่วนพระองค์จำนวน ๑๙๐,๐๗๒,๘๖๓ บาท และส่งเสริมให้เกิดกิจกรรมต่าง ๆ และเมื่อวันที่ ๒๘ เมษายน ๒๕๖๔ พระบาทสมเด็จพระเจ้าอยู่หัว เสด็จเปิดโครงการฯ ระยะที่ ๒ ณ พระที่นั่งอัมพรสถาน พระราชวังดุสิต และพระราชทานเครื่องมือและครุภัณฑ์ทางการแพทย์ด้วยพระราชทรัพย์ส่วนพระองค์จำนวน ๑๑๘,๕๔๗,๒๐๐ บาท โดยเป้าหมายระยะที่ ๒ ได้ช่วยเหลือเรือนจำอำเภอซึ่งเป็นเรือนจำขนาดเล็ก อยู่ห่างไกล และติดชายแดน จำนวน ๑๙ แห่ง ซึ่งผลของการดำเนินงานตามแนวทางของโครงการราชทัณฑ์ปันสุขฯ ทั้งในระยะที่ ๑ และระยะที่ ๒ ทำให้เกิดการเปลี่ยนแปลงที่ดีในด้านสุขภาพของผู้ต้องขังในเรือนจำทั่วประเทศ ๑๔๓ แห่งเป็นอย่างมาก นับเป็นพระมหากรุณาธิคุณอย่างสูงสุดต่อทุกฝ่ายที่เกี่ยวข้องในการทำงาน เพื่อการเข้าถึงบริการสุขภาพของผู้ต้องขัง
และต่อมาเมื่อวันที่ 24 สิงหาคม 2564 พระบาทสมเด็จพระเจ้าอยู่หัว ได้ทรงให้มีการจดทะเบียนมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ เพื่อเป็นหน่วยงานกลางในการบูรณาการการทำงานเพื่อช่วยเหลือผู้ต้องขัง
ในวันนี้ พลเอก ไพบูลย์ คุ้มฉายา ในฐานะรองประธานคณะกรรมการมูลนิธิราชทัณฑ์ปันสุขฯ ได้ลงพื้นที่ตรวจเยี่ยมเรือนจำอำเภอรัตนบุรี จังหวัดสุรินทร์ ซึ่งเป็นเรือนจำอำเภอ และเป็นเรือนจำเป้าหมายที่คณะกรรมการมูลนิธิฯ กำหนดแผนในการติดตามผลการดำเนินงานเรือนจำอำเภอรัตนบุรี จังหวัดสุรินทร์ เป็นเรือนจำอำเภอ มีเนื้อที่ ๗๔ ไร่ ๓ งาน ๓๔ ตารางวา มีผู้ต้องขังทั้งหมด ๑,๒๙๑ คน โดยแยกเป็นชาย ๑,๒๑๐ คน หญิง ๘๑ คน ได้รับพระราชทานครุภัณฑ์ทางการแพทย์ ๑๕ รายการ จำนวน ๑๙ ชิ้น โดยมีการใช้งานในการตรวจรักษาพยาบาล อาทิเช่น การใช้เครื่องมือ และครุภัณฑ์ทางการแพทย์ด้านทันตกรรม ในปีงบประมาณ ๒๕๖๖ มีการจัดบริการถอนฟัน ขูดหินปูน อุดฟัน และตรวจช่องปากและฟันให้กับผู้ต้องขัง จำนวน ๔๑๙ ราย และการใช้หุ่นสาธิต CPR เพื่อใช้ในการฝึกช่วยฟื้นคืนชีพให้กับอาสาสมัครสาธารณสุขเรือนจำ หรือ อสรจ. จำนวน ๓ รุ่น มีผู้ต้องขังที่ได้รับการขึ้นทะเบียนสิทธิให้ตรงกับโรงพยาบาลแม่ข่าย (โรงพยาบาลรัตนบุรี) ร้อยละ ๙๙.๙๑ มีบุคลากร ทางการแพทย์จากโรงพยาบาลแม่ข่ายเข้าตรวจในเรือนจำ ประกอบด้วย แพทย์ตรวจโรคทั่วไปเข้าตรวจเดือนละ ๑ ครั้ง ทุกวันอังคาร สัปดาห์ที่ ๑ ของเดือน สามารถให้การรักษาและให้คำปรึกษาผ่าน Application Line ได้ตลอด ๒๔ ชั่วโมง และมีการตรวจรักษาผ่านระบบ Telemedicine ร่วมด้วย
ในการนี้ พลเอก ไพบูลย์ คุ้มฉายา ชมนิทรรศการผลการดำเนินงานตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ของเรือนจำอำเภอรัตนบุรี และโรงพยาบาลแม่ข่าย (โรงพยาบาลรัตนบุรี) และตรวจเยี่ยมสถานพยาบาลในแดนชาย และรับฟังบรรยายสรุปการให้บริการของสถานพยาบาล พร้อมเยี่ยมชมมุมสุขภาพราชทัณฑ์ปันสุข และมอบถุงของใช้ให้แก่ผู้ต้องขังชายสูงอายุและพิการ จำนวน ๑๐ ราย รวมทั้งเยี่ยมชมการสาธิตของอาสาสมัครสาธารณสุขเรือนจำชาย ในการตรวจคลื่นไฟฟ้าหัวใจ และเยี่ยมชมการให้บริการยูนิตทำฟัน ซึ่งเป็นครุภัณฑ์พระราชทาน จากนั้น ตรวจเยี่ยมสถานพยาบาลในแดนหญิง และรับฟังบรรยายสรุปการให้บริการของสถานพยาบาล พร้อมเยี่ยมชมมุมสุขภาพราชทัณฑ์ปันสุข และมอบถุงของใช้ให้แก่ผู้ต้องขังหญิงสูงอายุ จำนวน ๕ ราย และเยี่ยมชมร้านอาหารสวัสดิการพร้อมรับฟังการบรรยายสรุปการจัดเมนูอาหารสุขภาพในร้านอาหารสวัสดิการ และเยี่ยมชมห้องแม่และเด็ก
การดำเนินงานโครงการราชทัณฑ์ปันสุขฯ ในกิจกรรมต่าง ๆ เป็นความร่วมมือระหว่างกระทรวงสาธารณสุขและกระทรวงยุติธรรม ที่พยายามทำให้ผู้ต้องขังได้รับบริการทางการแพทย์และการสาธารณสุขเท่าเทียมกับประชาชนทั่วไปให้เป็นไปตามหลักมนุษยธรรมที่แม้ว่าผู้ต้องขังเป็นผู้ที่กระทำผิดกฎหมายของบ้านเมือง แต่ในเรื่องความเจ็บป่วยผู้ต้องขังก็มีความจำเป็นที่ต้องได้รับบริการเท่ากันกับประชาชนภายนอกโดยในปีงบประมาณ พ.ศ. ๒๕๖๗ ได้กำหนดแผนของมูลนิธิฯ ในการสนับสนุนการทำงานของเรือนจำในแนวทางที่กำหนดร่วมกันระหว่างกรมราชทัณฑ์และมูลนิธิฯ และเพิ่มเติมในเรื่องการดูแลผู้ต้องขังที่มีปัญหาสุขภาพจิต และการบำบัดรักษาผู้ติดยาเสพติด ซึ่งจากการประเมินในภาพรวมตั้งแต่เปิดโครงการราชทัณฑ์ปันสุขฯ จนถึงปัจจุบัน พบว่า ประชาชนทั่วไปต่างซาบซึ้งในพระมหากรุณาธิคุณของพระบาทสมเด็จพระเจ้าอยู่หัว และยังพบว่าหน่วยงานที่เกี่ยวข้องกับการจัดบริการทางการแพทย์ มีความเข้าใจโครงการราชทัณฑ์ปันสุขฯ มากขึ้น และต่างมีความเห็นเหมือนกันว่า ความเจ็บป่วยไม่มีการแยกเพศ ไม่แยกศาสนา และไม่แยกสถานภาพทางสังคม

ที่มา : https://www.thaigov.go.th/news/contents/details/73735