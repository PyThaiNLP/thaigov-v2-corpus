รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่นครศรีธรรมราช เพื่อร่วมการประชุมติดตามความคืบหน้ากรณีผู้ต้องขังหลบหนี


วันพุธที่ 25 ตุลาคม 2566
25/10/2566
พิมพ์
รัฐมนตรีว่าการกระทรวงยุติธรรม ลงพื้นที่นครศรีธรรมราช เพื่อร่วมการประชุมติดตามความคืบหน้ากรณีผู้ต้องขังหลบหนี
รัฐมนตรีว่าการกระทรวงยุติธรรม ลงพื้นที่นครศรีธรรมราช เพื่อร่วมการประชุมติดตามความคืบหน้ากรณีผู้ต้องขังหลบหนี
ในวันพุธที่ ๒๕ ตุลาคม ๒๕๖๖ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พันตำรวจโทประวุธ วงศ์สีนิล รองปลัดกระทรวงยุติธรรม ลงพื้นที่เพื่อเข้าร่วมการประชุมติดตามความคืบหน้า กรณี ข.ช.เชาวลิต ทองด้วง ผู้ต้องขังเรือนจำกลางนครศรีธรรมราช หลบหนีการควบคุมขณะเข้ารับการรักษายังโรงพยาบาลมหาราชนครศรีธรรมราช เมื่อวันที่ ๒๒ ตุลาคม ๒๕๖๖ ที่ผ่านมา และขณะนี้ยังอยู่ระหว่างการติดตามจับกุมตัว โดยมีหน่วยงานที่เกี่ยวข้องหลายฝ่ายในพื้นที่ ประสานความร่วมมือกันในการปฏิบัติภารกิจครั้งนี้ ผู้เข้าร่วมประชุมฯ ประกอบด้วย นายขจรเกียรติ รักพานิชมณี ผู้ว่าราชการจังหวัดนครศรีธรรมราช นายก้องสกุล จันทราช รองผู้ว่าราชการจังหวัดพัทลุง พลตำรวจโท อิทธิพล อัจฉริยะประดิษฐ์ ผู้ช่วยผู้บัญชาการตำรวจแห่งชาติ  พลตำรวจตรี สมชาย ซื่อต่อตระกูล ผู้บังคับการตำรวจภูธรจังหวัดนครศรีธรรมราช ฯลฯ
ทั้งนี้ นายสหการณ์ เพ็ชรนรินทร์ รองปลัดกระทรวงยุติธรรม รักษาราชการแทน อธิบดีกรมราชทัณฑ์ ได้มอบหมายให้ นายสิทธิ สุธีวงศ์ รองอธิบดีฝ่ายบริหาร  นายณรงค์ จุ้ยเส่ย รองอธิบดีฝ่ายปฏิบัติการ พร้อมด้วยผู้บัญชาการเรือนจำประธาน เขต ๘ ผู้บัญชาการเรือนจำ/ผู้อำนวยการทัณฑสถานภายในเขต ๘ เข้าร่วมประชุมดังกล่าว เพื่อรายงาน และสนับสนุนข้อมูลให้กับพันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมทั้งได้วางแผนร่วมกับทุกส่วนราชการในพื้นที่
โดยพันตำรวจเอก ทวีฯ ได้แจ้งที่ประชุมถึงข้อความจากนายกรัฐมนตรี (นายเศรษฐา ทวีสิน) ว่าขอกำชับให้กระทรวงยุติธรรมและเจ้าหน้าที่ที่เกี่ยวข้อง เร่งติดตามตัวผู้กระทำความผิดกลับมาให้ได้โดยเร็ว และทำความจริงให้ปรากฏต่อสังคม พร้อมนี้ ได้สั่งการให้กรมราชทัณฑ์ดำเนินการสอบสวนข้อเท็จจริงให้แล้วเสร็จโดยเร็ว และมอบนโยบายโดยให้ทุกส่วนราชการร่วมมือกันอย่างบูรณาการ กำชับการติดตามตัวผู้ต้องขัง ให้วิเคราะห์ข้อมูลอย่างละเอียด นำยุทธวิธีทุกด้านมาใช้ให้เกิดประโยชน์สูงสุด เร่งติดตามตัวให้ได้โดยเร็วที่สุด พร้อมทั้งได้ให้กำลังใจเจ้าหน้าที่ทุกคนที่ร่วมปฏิบัติภารกิจ ณ ห้องประชุมเรือนจำกลางนครศรีธรรมราช

ที่มา : https://www.thaigov.go.th/news/contents/details/73744