รัฐบาลไทย-ข่าวทำเนียบรัฐบาล-นายกฯ เป็นประธานการประชุม คนร. ย้ำเป้าหมายรัฐบาลคือการยกระดับคุณภาพชีวิตคนไทยทุกมิติ ระบุรัฐวิสาหกิจมีบทบาทสำคัญในการขับเคลื่อนไปสู่เป้าหมายที่กำหนดและตอบโจทย์ความต้องการประชาชน


วันพุธที่ 25 ตุลาคม 2566
25/10/2566
พิมพ์
นายกฯ เป็นประธานการประชุม คนร. ย้ำเป้าหมายรัฐบาลคือการยกระดับคุณภาพชีวิตคนไทยทุกมิติ ระบุรัฐวิสาหกิจมีบทบาทสำคัญในการขับเคลื่อนไปสู่เป้าหมายที่กำหนดและตอบโจทย์ความต้องการประชาชน
นายกฯ เป็นประธานการประชุม คนร. ย้ำเป้าหมายรัฐบาลคือการยกระดับคุณภาพชีวิตคนไทยทุกมิติ ระบุรัฐวิสาหกิจมีบทบาทสำคัญในการขับเคลื่อนไปสู่เป้าหมายที่กำหนดและตอบโจทย์ความต้องการประชาชน
วันนี้ (25 ต.ค.66) เวลา 13.30 น. ณ ตึกภักดีบดินทร์ ทำเนียบรัฐบาล นายเศรษฐา ทวีสิน  นายกรัฐมนตรีและรัฐมนตรีว่าการกระทรวงการคลัง เป็นประธานการประชุมคณะกรรมการนโยบายรัฐวิสาหกิจ (คนร.) ครั้งที่ 2/2566 ร่วมกับผู้ที่เกี่ยวข้อง นายสัตวแพทย์ชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีย้ำว่าเป้าหมายของรัฐบาลคือการยกระดับคุณภาพชีวิต ความเป็นอยู่ของประชาชนคนไทยในทุกมิติ ซึ่งรัฐวิสาหกิจต่าง ๆ ถือเป็นหน่วยงานและองค์กรที่มีบทบาทสำคัญในการทำให้บรรลุเป้าหมายนี้ได้เพื่อขับเคลื่อนประเทศไปข้างหน้าทั้งในมิติการลงทุน การกระตุ้นเศรษฐกิจ และสร้างรากฐานที่เข้มแข็งของประเทศ รวมทั้งในมิติการสร้างภาพลักษณ์ที่พร้อมสะดวกและให้บริการประชาชนอย่างทั่วถึงและมีคุณภาพ ซึ่งการประชุม คนร. วันนี้จึงเป็นการวางแนวทางให้รัฐวิสาหกิจดำเนินงานได้อย่างมีประสิทธิภาพอย่างต่อเนื่องและตอบโจทย์ความต้องการของประชาชน
“รัฐวิสาหกิจมีความสำคัญในการขับเคลื่อนนโยบายของรัฐบาล จึงควรเร่งดำเนินการคัดเลือกกรรมการรัฐวิสาหกิจไม่ให้ว่างลง และให้กระบวนการคัดเลือกมีความโปร่งใส มีประสิทธิภาพตามข้อเสนอ เพื่อพิจารณาเห็นชอบแนวทางเพื่อให้กลไกการคัดเลือกบุคคลในกรรมการรัฐวิสาหกิจเป็นไปตามบทบัญญัติและเจตนารมณ์ของกฎหมายที่บังคับใช้อยู่ในปัจจุบัน และมอบให้สำนักงานคณะกรรมการนโยบายรัฐวิสาหกิจ (สคร.) ซึ่งเป็นหน่วยงานหลักที่จะดำเนินภารกิจตามกฎหมาย พิจารณาดำเนินการให้เป็นไปตามแนวทางที่กฎหมายและมติ คนร. ที่กำหนดในวันนี้ด้วย” นายกรัฐมนตรีกล่าว
สำหรับที่ประชุมได้มีการพิจารณาและเห็นชอบประเด็นสำคัญ ดังนี้
ที่ประชุม คนร. รับทราบผลการประเมินผลการดำเนินงานรัฐวิสาหกิจ ประจำปีบัญชี 2565 ตามระบบประเมินผลฯ จำนวน 52 แห่ง โดยในภาพรวมรัฐวิสาหกิจมีผลการดำเนินงานและการบริหารจัดการองค์กรดีขึ้น โดย คนร. มีข้อสังเกตให้ผู้ที่เกี่ยวข้องนำปัจจัยต่างๆ ไปพิจารณาจัดทำแผนงานและจัดลำดับความสำคัญ รวมถึงกำหนดตัวชี้วัดให้มีความเหมาะสมยิ่งขึ้น อาทิ การพัฒนาในแนวทาง BANI World (Brittle/Anxious/Nonlinear/Incomprehensible) BCG Model การกำหนดยุทธศาสตร์ขององค์กรเพื่อมุ่งสู่การสร้างความได้เปรียบในการแข่งขันรวมไปถึงการนำเทคโนโลยีดิจิทัลมาปรับใช้ในการดำเนินงาน เป็นต้น เพื่อให้รัฐวิสาหกิจสามารถปรับตัวให้ทันต่อสถานการณ์ มีประสิทธิภาพและประสิทธิผลดีขึ้น ซึ่งจะส่งผลให้รัฐวิสาหกิจสามารถเป็นองค์กรที่มีบทบาทสำคัญขับเคลื่อนประเทศไปข้างหน้า ทั้งในมิติการลงทุนเพื่อกระตุ้นเศรษฐกิจและสร้างรากฐานที่เข้มแข็งของประเทศ และในมิติของการสร้างภาครัฐที่พร้อมจะสนับสนุนและให้บริการประชาชนอย่างมีคุณภาพต่อไป
รวมทั้ง ที่ประชุมคนร. ให้ความเห็นชอบแนวทางการแต่งตั้งกรรมการรัฐวิสาหกิจตามพระราชบัญญัติการพัฒนาการกำกับดูแลและบริหารรัฐวิสาหกิจ พ.ศ. 2562 เพื่อให้มีกลไกสนับสนุนให้การคัดเลือกที่โปร่งใสและการปฏิบัติงานของกรรมการรัฐวิสาหกิจเป็นไปอย่างมีประสิทธิภาพ สอดคล้องกับเป้าหมาย นโยบาย และทิศทางในการพัฒนารัฐวิสาหกิจ โดย คนร. ได้เห็นชอบการกำหนดสมรรถนะหลัก (Skill Matrix) ของรัฐวิสาหกิจ พร้อมทั้งแต่งตั้งคณะกรรมการกลั่นกรองกรรมการรัฐวิสาหกิจ เพื่อพิจารณาหลักเกณฑ์และวิธีการในการคัดเลือกบุคคล พร้อมทั้งพิจารณาคัดเลือกบุคคลให้สอดคล้องกับสมรรถนะหลัก (Skill Matrix) ของรัฐวิสาหกิจ เพื่อเสนอแต่งตั้งเป็นกรรมการรัฐวิสาหกิจ เพื่อส่งให้หน่วยงานที่เกี่ยวข้องเสนอรายชื่อบุคคลดังกล่าวให้ผู้มีอำนาจแต่งตั้งพิจารณาแต่งตั้งบุคคลเป็นกรรมการรัฐวิสาหกิจต่อไป ทั้งนี้ คณะกรรมการกลั่นกรองฯ ดังกล่าว มีองค์ประกอบ และหน้าที่และอำนาจ ดังนี้ นายประสงค์ พูนธเนศ เป็นประธานกรรมการ โดยมีกรรมการ ประกอบด้วย นายอัชพร จารุจินดา นายวรวิทย์ จำปีรัตน์ นายกุลิศ สมบัติศิริ นางปานทิพย์ ศรีพิมล นายพิชัย ชุณหวชิร นายสมชาย คูวิจิตรสุวรรณ นายไกรสร บารมีอวยชัย โดยผู้อำนวยการสำนักงานคณะกรรมการนโยบายรัฐวิสาหกิจ เป็นกรรมการและเลขานุการ  และที่ปรึกษาหรือรองผู้อำนวยการสำนักงานคณะกรรมการนโยบายรัฐวิสาหกิจที่ผู้อำนวยการสำนักงานคณะกรรมการนโยบายรัฐวิสาหกิจมอบหมาย เป็นผู้ช่วยเลขานุการ
สำหรับหน้าที่และอำนาจ ประกอบด้วย (1) กำหนดหลักเกณฑ์และวิธีการในการพิจารณาคัดเลือกบุคคลเพื่อแต่งตั้งเป็นกรรมการรัฐวิสาหกิจและเปิดเผยหลักเกณฑ์และวิธีการดังกล่าวต่อสาธารณชน (2) ดำเนินการคัดเลือกบุคคลจากรายชื่อที่ได้รับจากรัฐวิสาหกิจหรือกระทรวงเจ้าสังกัด และ สคร. แล้วแต่กรณี เพื่อส่งให้หน่วยงานที่เกี่ยวข้องเสนอรายชื่อบุคคลเพื่อให้ผู้มีอำนาจแต่งตั้งพิจารณาแต่งตั้งบุคคลเป็นกรรมการรัฐวิสาหกิจ (3) แต่งตั้งคณะทำงานเพื่อดำเนินการตามที่คณะกรรมการกลั่นกรองกรรมการรัฐวิสาหกิจมอบหมาย และ (4) ดำเนินการอื่นใดตามที่ คนร. มอบหมาย
ทั้งนี้ คนร. ได้กำชับให้รัฐวิสาหกิจที่มีผลการดำเนินงานที่ขาดทุน หรือมีผลการดำเนินงานไม่เป็นไปตามเป้าหมาย ให้มีแนวทางที่ชัดเจนในการดำเนินการเรื่องดังกล่าวต่อไปด้ว

ที่มา : https://www.thaigov.go.th/news/contents/details/73737