รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ จับมือ IFAD พร้อมกระชับความสัมพันธ์ทางด้านเศรษฐกิจ


วันพุธที่ 25 ตุลาคม 2566
รองปลัดเศรษฐเกียรติฯ จับมือ IFAD พร้อมกระชับความสัมพันธ์ทางด้านเศรษฐกิจ
รองปลัดเศรษฐเกียรติฯ จับมือ IFAD พร้อมกระชับความสัมพันธ์ทางด้านเศรษฐกิจ
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ หารือร่วมกับ นายกัวชี ฮู (Mr. Guoqi Wu) รองประธานฝ่ายบริการกองทุนระหว่างประเทศเพื่อพัฒนาเกษตรกรรม (International Fund for Agricultural Development - IFAD) โดยมีเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ ซึ่งการหารือในวันนี้ เป็นหารือถึงการจัดตั้งสำนักงานภูมิภาคเอเชียและแปซิฟิกของ IFAD ในประเทศไทย โดยนายกัวชี ฮู ได้เล็งเห็นว่า “กรุงเทพมหานคร” มีความพร้อมและเหมาะสมทั้งด้านโลจิสติกส์ ด้านเทคโนโลยี ด้านความปลอดภัย และด้านความสะดวกในการเดินทางระหว่างประเทศ โดยเฉพาะในเขตภูมิภาคเอเชียและแปซิฟิก นอกจากนี้ ประเทศไทยถือเป็นประเทศที่ได้รับการคัดเลือกเป็น 1 ใน 5 สำนักงานภูมิภาคของ IFAD จากทั่วโลก ซึ่งรองปลัดเศรษฐเกียรติฯ กล่าวว่า ประเทศไทยยินดีให้ความร่วมมือกับ IFAD ในการจัดตั้งสำนักงานภูมิภาคเอเชียและแปซิฟิก ซึ่งภายหลังจากจากการคัดเลือกสถานที่ในประเทศไทยแล้ว จะต้องเข้าสู่กระบวนการขอความเห็นชอบจากคณะรัฐมนตรีทั้งในหลักการ และการจัดสรรงบประมาณแผ่นดินในการสนับสนุนองค์การระหว่างประเทศ เช่น ค่าเช่าสำนักงาน การจัดทำเอกสิทธิทางการทูต เป็นต้น
ทั้งนี้ กระทรวงเกษตรและสหกรณ์ได้เคยขอรับการสนับสนุนการจัดตั้งสำนักงานกองทุนระหว่างประเทศเพื่อพัฒนาเกษตรกรรม (IFAD) จากองค์การอาหารและการเกษตรแห่งสหประชาชาติ (Food and Agriculture Organization of United Nations : FAO) ในคราวที่นางเบธ เบค-ดอล (Ms. Beth Bechdol) รองผู้อำนวยการใหญ่องค์การอาหารและเกษตรแห่งสหประชาชาติ หารือร่วมกับ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เมื่อวันที่ 19 กันยายน 2566 ที่ผ่านมา

ที่มา : https://www.thaigov.go.th/news/contents/details/73734