รัฐบาลไทย-ข่าวทำเนียบรัฐบาล-นายกฯ เร่งเดินหน้า Digital Wallet ให้เร็วที่สุด จ่ายงวดเดียวเพื่อกระตุ้นเศรษฐกิจครั้งใหญ่ พร้อมยืนยันรัฐบาลพยายามอย่างเต็มที่ในการช่วยเหลือแรงงานที่ได้รับผลจากอิสราเอล


วันพุธที่ 25 ตุลาคม 2566
25/10/2566
พิมพ์
นายกฯ เร่งเดินหน้า Digital Wallet ให้เร็วที่สุด จ่ายงวดเดียวเพื่อกระตุ้นเศรษฐกิจครั้งใหญ่ พร้อมยืนยันรัฐบาลพยายามอย่างเต็มที่ในการช่วยเหลือแรงงานที่ได้รับผลจากอิสราเอล
นายกฯ เร่งเดินหน้า Digital Wallet ให้เร็วที่สุด จ่ายงวดเดียวเพื่อกระตุ้นเศรษฐกิจครั้งใหญ่ พร้อมยืนยันรัฐบาลพยายามอย่างเต็มที่ในการช่วยเหลือแรงงานที่ได้รับผลจากอิสราเอล
วันนี้ (25 ต.ค. 66) เวลา 10.25 น. ณ โรงละครอักษรา คิง เพาเวอร์ ถนนรางน้ำ เขตราชเทวี กรุงเทพฯ ภายหลังการกล่าวปาฐกถาพิเศษหัวข้อ “เร่งเครื่อง...ติดสปีดเศรษฐกิจไทย” และมอบรางวัลสุดยอด CEO ประจำปี 2023 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงความคืบหน้าของนโยบาย Digital Wallet ขอให้ติดตามข้อมูลจากนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง เพื่อไม่ให้เกิดความสับสน ส่วนเรื่องการปรับเงื่อนไขดูว่าใครรวย ไม่รวยนั้น รัฐบาลกำลังหาคำจำกัดความที่เหมาะสมและเป็นธรรมกับทุกฝ่ายว่า คำว่าคนรวยนั้นคืออะไร พร้อมกับน้อมรับคำแนะนำของผู้ว่าธนาคารแห่งประเทศไทยที่จะเจาะจงมากขึ้น ซึ่งบางภาคส่วนที่ไม่เดือดร้อนอาจจะไม่ต้องรับ ในส่วนนี้รัฐบาลจะรับฟังความเห็นคิดของทุกฝ่าย ส่วนเรื่องการแบ่งจ่ายเป็นสามงวดนั้น ได้มีการพิจารณาแล้วและมีความเห็นว่าไม่เอา เพราะการจ่ายงวดเดียวเป็นการกระตุ้นเศรษฐกิจด้วยเม็ดเงินที่ใหญ่ และจะทำให้เกิดการกระตุ้นเศรษฐกิจที่แท้จริง ทั้งนี้ กรณีการร้องเรียนกับองค์กรอิสระว่านโยบาย Digital Wallet ขัดต่อกฎหมาย รัฐบาลพร้อมชี้แจง ถือเป็นหน้าที่ขององค์กรอิสระมีในการตรวจสอบ รัฐบาลก็มีหน้าที่ต้องชี้แจงถึงข้อเท็จจริง จะเห็นได้ว่าตลอด 10 ปีที่ผ่านมา GDP ของประเทศไทยเติบโตเฉลี่ย 1.8% หนี้ครัวเรือนขึ้นจาก 76% ขึ้นมาเป็น 91% สูงจนเป็นอันดับ 7 ของโลก ประเทศไทยต้องการการกระตุ้นเศรษฐกิจรัฐบาลต้องเดินสายชี้แจง รับฟังข้อเสนอแนะ ข้อท้วงติง หากมีคนไปร้องเรียน รัฐบาลก็จำเป็นต้องชี้แจง นอกจากนั้นรัฐบาลกำลังเร่งเดินหน้านโยบาย Digital Wallet ให้เร็วที่สุด สำหรับข้อมูลรายะละเอียดต่าง ๆ ขอทำการประชุมก่อน เพราะทุกคนมีข้อสงสัยมากมายหากพูดไปโดยที่รายละเอียดยังไม่เรียบร้อยจะทำให้เกิดความสับสนขึ้นอีก
นากยกรัฐมนตรี กล่าวถึงเรื่อง ข่าวการรับสินบนกรณีคนในครอบครัวนายชาดาฯ รัฐมนตรีช่วยว่าการกระทรวงมหาดไทยว่า ต้องให้ความเป็นธรรมกับผู้ถูกกล่าวหาด้วย แต่ยืนยันหากตรวจสอบแล้วผิดจริงต้องดำเนินการตามกฎหมาย ส่วนเรื่องที่ว่ารัฐมนตรีจะต้องรับผิดชอบด้วยการลาออกไหมนั้น ตนมองว่าคงไม่ถึงระดับนั้น เพราะยังไม่รู้เลยว่ากระทำผิดจริงไหม ขอให้เสร็จกระบวนการก่อนเราต้องให้ความเป็นธรรมกับทุกฝ่าย
นายกรัฐมนตรี กล่าวถึง ข่าวการปล่อยตัวประกัน 50 คนว่า ได้รับรายงานแล้ว แต่ตนยังไม่ได้พูดคุยกับรองนายกรัฐมนตรีเลย ทั้งนี้ ได้ทราบจากรองนายกรัฐมนตรีบอกว่าจะมีข่าวดีในเร็ว ๆ นี้ โดยทางฝ่ายความมั่นคง ผู้บัญชาสูงสุด สำนักงานสภาความมั่นคงแห่งชาติ (สมช.) ได้ทำงานอย่างเต็มที่ และมีรายงานมาโดยตลอด ส่วนกรณีแรงงานที่ทำงานในอิสราเอลที่เดินทางกลับประเทศไทยนั้น นายกรัฐมนตรีกล่าวว่า มีรายงานว่ามีแนวโน้มดีขึ้นซึ่งวันนี้จะมีการพูดคุยกับรัฐมนตรีช่วยกระทรวงการคลังและทีมงานกระทรวงการคลังว่าจะมีมาตรการไหนมาช่วยตรงส่วนนี้ เพราะแรงงานหลายท่านที่เดินทางไปต่างประเทศต้องมีการกู้เงินมาเพื่อใช้ในการเดินทาง เหตุผลหนึ่งที่บางท่านตัดสินใจไม่กลับนั้น และยอมเสี่ยงชีวิตเป็นเพราะว่ามีเรื่องของเงินกู้ที่ต้องจ่าย รัฐบาลต้องกลับมาดูว่าสามารถช่วยเหลือส่วนไหนได้บ้าง ขอยืนยันว่ารัฐบาลพยายามอย่างเต็มที่

ที่มา : https://www.thaigov.go.th/news/contents/details/73721