รัฐบาลไทย-ข่าวทำเนียบรัฐบาล-​“นฤมล” หารือแนวทางการออก green bond และการคัดเลือกโครงการเพื่อสิ่งแวดล้อมที่รัฐบาลร่วมลงทุน กับ UK Debt Management Office พร้อมนำมาพัฒนาต่อยอดให้เกิดประโยชน์ต่อประเทศไทย


วันพุธที่ 25 ตุลาคม 2566
25/10/2566
พิมพ์
​“นฤมล” หารือแนวทางการออก green bond และการคัดเลือกโครงการเพื่อสิ่งแวดล้อมที่รัฐบาลร่วมลงทุน กับ UK Debt Management Office พร้อมนำมาพัฒนาต่อยอดให้เกิดประโยชน์ต่อประเทศไทย
​“นฤมล” หารือแนวทางการออก green bond และการคัดเลือกโครงการเพื่อสิ่งแวดล้อมที่รัฐบาลร่วมลงทุน กับ UK Debt Management Office พร้อมนำมาพัฒนาต่อยอดให้เกิดประโยชน์ต่อประเทศไทย
วันที่ 25 ตุลาคม 2566 ศาสตราจารย์ นฤมล ภิญโญสินวัฒน์ ผู้แทนการค้าไทย เปิดเผยภายหลังการหารือแนวทางการออก Green bondกับ Sir Robert Stheeman – CEO UK Debt Management Office และคณะ (24 ตุลาคม 2566)  ณ สำนักงาน UK Debt Management Office กรุงลอนดอน สหราชอาณาจักร ว่า ตามที่ท่านนายเศรษฐา ทวีสิน  นายกรัฐมนตรี มีดำริเรื่องนโยบายเพื่อการพัฒนาประเทศอย่างยั่งยืนตามแนวทาง UN SDGs นวัตกรรมด้านแหล่งเงินทุนที่สามารถนำมาดำเนินโครงการภายใต้นโยบายดังกล่าว ถือว่ามีความสำคัญอย่างยิ่ง โดยประเทศไทยตั้งเป้าหมายเป็นประเทศที่มีความเป็นกลางทางคาร์บอนภายในปี พ.ศ. 2593 และเป็นประเทศปล่อยก๊าซเรือนกระจกสุทธิเป็นศูนย์ในปี พ.ศ. 2608 ทั้งนี้ เพื่อให้บรรลุเป้าหมายดังกล่าว  ประเทศไทยได้กำหนดเป้าหมายการมีส่วนร่วมของประเทศ (Nationally Determined Contribution : NDC)  ให้สามารถลดก๊าซเรือนกระจกได้ร้อย   ละ 30 ภายในปี  พ.ศ. 2573
ผู้แทนการค้า กล่าวว่า จากหารือฯ ได้เรียนรู้รูปแบบโครงการที่ดำเนินงานได้อย่างสัมฤทธิ์ผลในการลดผลกระทบต่อสิ่งแวดล้อมจากสหราชอาณาจักรที่สอดคล้องกับแนวทางดำเนินโครงการตามนโยบายรัฐบาลไทยเพื่อการพัฒนาอย่างยั่งยืน เช่น โครงการสนับสนุนผู้ขับขี่ในการใช้รถ EVs โครงการร่วมทุนกับภาคเอกชนในการติดตั้งสถานีชาร์จรถ EVs โครงการร่วมทุนในการผลิตพลังงานสะอาดและพลังงานทดแทน และโครงการสนับสนุนการปลูกไม้มีค่าบนที่ดินเพื่อทำการเกษตร เป็นต้น ซึ่งรัฐบาลสหราชอาณาจักรได้ดำเนินโครงการจนประสบความสำเร็จ มุ่งสู่เป้าหมายการเป็นผู้นำด้านสิ่งแวดล้อมและจะใช้การเงินสีเขียว (Green Financing) เป็นกลไกหลักในการขับเคลื่อน โดยระดมทุนผ่านทางการออกพันธบัตรสีเขียว (Green Gilts) และพันธบัตรออมเงินสีเขียวสำหรับรายย่อย (Retail Green Savings Bonds) เพื่อใช้ในการรองรับการเปลี่ยนแปลงสภาพภูมิอากาศ และความท้าทายอื่น ๆ ด้านสิ่งแวดล้อม ใช้สำหรับการลงทุนในโครงการโครงสร้างพื้นฐาน และสร้างงานที่เป็นมิตรกับสิ่งแวดล้อม (Green Jobs) รวมถึงการพิจารณา การคัดเลือก การตรวจสอบ และการรายงานโครงการสีเขียวที่เข้าข่ายได้รับการสนับสนุนด้านการเงินดังกล่าว
ผู้แทนการค้า กล่าวว่า ปัจจุบันรัฐบาล โดยสำนักงานบริหารหนี้สาธารณะ (สบน.) ในฐานะผู้ระดมทุนสำหรับภาครัฐ อยู่ระหว่างการศึกษาการออกพันธบัตรส่งเสริมความยั่งยืน (Sustainability–Linked Bond) ซึ่งเป็น พันธบัตรที่มีรูปแบบการกำหนด KPI เพื่อบรรลุเป้าหมายด้าน ESG แทนการระบุโครงการที่ออกภายใต้พันธบัตร เพื่อ สนับสนุนให้ตลาด ESG Bond มีการเติบโตและพัฒนาอย่างต่อเนื่อง โดยมีแผนจะประสานงานกับหน่วยงานที่เกี่ยวข้อง อาทิ กระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ และสภาพัฒน์ฯ เพื่อคัดเลือกวัตถุประสงค์และเป้าหมาย ตลอดจน KPI ที่เหมาะสมสำหรับการออก Sustainability-Linked Bond และสอดคล้องกับยุทธศาสตร์ด้านสิ่งแวดล้อม ของสังคมของประเทศไทยต่อไป

ที่มา : https://www.thaigov.go.th/news/contents/details/73719