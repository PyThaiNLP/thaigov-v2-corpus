รัฐบาลไทย-ข่าวทำเนียบรัฐบาล-“ประเสริฐ” วอนอย่าเชื่อข่าวบิดเบือน! นายกฯ ใช้ภาษาไม่เหมาะสมกับมกุฎราชกุมารซาอุดีอาระเบีย 


วันพุธที่ 25 ตุลาคม 2566
“ประเสริฐ” วอนอย่าเชื่อข่าวบิดเบือน! นายกฯ ใช้ภาษาไม่เหมาะสมกับมกุฎราชกุมารซาอุดีอาระเบีย
“ประเสริฐ” วอนอย่าเชื่อข่าวบิดเบือน! นายกฯ ใช้ภาษาไม่เหมาะสมกับมกุฎราชกุมารซาอุดีอาระเบีย
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า ตามที่มีผู้ไปปล่อยข่าวโดยไม่หวังดีว่า ในการหารือกับมกุฎราชกุมารซาอุดีอาระเบียในระหว่างการเยือนซาอุดีอาระเบีย เพื่อเข้าร่วมการประชุม ASEAN-GCC Summit (การประชุมสุดยอดอาเซียน-คณะมนตรีความร่วมมือรัฐอ่าวอาหรับ) ณ กรุงริยาด ราชอาณาจักรซาอุดีอาระเบีย เมื่อวันที่ 20 ตุลาคมที่ผ่านมา จากข้อมูลของ เพจไทยคู่ฟ้า ว่า ทีมไทยคู่ฟ้า  ได้เข้าร่วมฟังการหารือ ยืนยันว่า นายกรัฐมนตรี ไม่ได้ถูกตำหนิว่าใช้ภาษาไม่เหมาะสมแต่อย่างใด บรรยากาศการพบปะหารือก็เต็มไปด้วยมิตรภาพและความร่วมมือเพื่อประโยชน์ร่วมกันของประเทศและประชาชน
ทั้งนี้ รูปที่นำมาใช้ประกอบข้อความยังไม่เป็นภาพจริง ซึ่งเป็นรูปถ่ายขณะที่นายกรัฐมนตรีเดินทางถึงสนามบินกรุงริยาด ราชอาณาจักรซาอุดีอาระเบีย โดยผู้ให้การต้อนรับคือ Prince Mohammed bin Abdulrahman bin Abdulaziz รองผู้ว่าการมณฑลริยาด (Deputy Governor of Riyadh)
“ดีอี ขอย้ำว่าการเผยแพร่ข่าวที่บิดเบือนไม่เป็นความจริง โดยเฉพาะอย่างยิ่งในเรื่องที่เกี่ยวข้องกับประเทศอื่น ๆ เป็นสิ่งที่ไม่สมควรกระทำเป็นอย่างยิ่งในโลกออนไลน์ อาจทำให้เกิดความเข้าใจผิดในหมู่ประชาชนไทยกับประชาชนของประเทศนั้นๆ จากการส่งต่อรูป และข้อความที่เป็นภาพตัดต่อ บิดเบือน เกี่ยวกับการเดินทางไปซาอุดีอาระเบียในครั้งนี้ของนายกรัฐมนตรี ส่งผลทำให้เกิดความเสียหายทั้งแก่ตัวบุคคล และภาพลักษณ์ของประเทศไทย รวมทั้งอาจทำให้กระทบต่อความสัมพันธ์ระหว่างประเทศได้”  รมว.ดีอี กล่าว
อีกทั้งการกระทำเหล่านี้ยังอาจเข้าข่ายมีความผิดตาม พ.ร.บ. คอมพิวเตอร์ การนำเข้าข้อมูลอันเป็นเท็จ หรือปลอมไม่ว่าทั้งหมดหรือบางส่วน ซึ่งทำให้เกิดความเสียหายแก่ประชาชน อันมิใช่การกระทำความผิดฐานหมิ่นประมาทตามประมวลกฎหมายอาญา ต้องระวางโทษจำคุกไม่เกิน 5 ปี หรือปรับไม่เกินหนึ่งแสนบาทหรือทั้งจำทั้งปรับ
_____________________

ที่มา : https://www.thaigov.go.th/news/contents/details/73716