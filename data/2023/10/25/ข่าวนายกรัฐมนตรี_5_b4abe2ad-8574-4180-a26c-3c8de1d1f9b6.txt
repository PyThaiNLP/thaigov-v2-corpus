รัฐบาลไทย-ข่าวทำเนียบรัฐบาล-​นายกฯ หารือ บริษัทมินีแบมิตซูมิ ยืนยันสานต่อการผลิตในไทย พร้อมขยายการลงทุนด้านพลังงานสะอาด


วันพุธที่ 25 ตุลาคม 2566
​นายกฯ หารือ บริษัทมินีแบมิตซูมิ ยืนยันสานต่อการผลิตในไทย พร้อมขยายการลงทุนด้านพลังงานสะอาด
​นายกฯ หารือ บริษัทมินีแบมิตซูมิ ยืนยันสานต่อการผลิตในไทย พร้อมขยายการลงทุนด้านพลังงานสะอาด
วันนี้ (25 ต.ค. 2566) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายโยชิฮิสะ ไคนูมะ (Mr. YOSHIHISA Kainuma) ประธานกรรมการบริหารกลุ่มบริษัท มินีแบมิตซูมิ (MinebeaMitsumi Inc.) ประเทศญี่ปุ่น และคณะผู้บริหารระดับสูง เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยนายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญดังนี้
นายกรัฐมนตรียินดีที่ได้พบหารือกับนายโยชิฮิสะฯ และกล่าวชื่นชมการดำเนินกิจการของบริษัทที่มีความเข้มแข็ง เป็นบริษัทญี่ปุ่นรายสำคัญที่มีการลงทุนในไทยอย่างต่อเนื่องมากว่า 40 ปี พร้อมขอบคุณที่บริษัทเลือกประเทศไทยเป็นฐานการผลิตที่สำคัญในภูมิภาค รัฐบาลพร้อมสนับสนุนให้บริษัทญี่ปุ่นลงทุนในประเทศไทยมากขึ้น
ประธานฯ มินีแบมิตซูมิ รู้สึกยินดีที่ได้มีโอกาสมาเยือนไทย เพื่อแสดงความยินดีในโอกาสดำรงตำแหน่งนายกรัฐมนตรี รวมถึงเพื่อหารือถึงความร่วมมือด้านการลงทุนในไทย ซึ่งบริษัทฯ ขอบคุณสำหรับการสนับสนุนจากรัฐบาลด้วยดีเสมอมา พร้อมยืนยันใช้ไทยเป็นฐานการผลิตชิ้นส่วนโรงงานและเครื่องจักร รวมถึงวางแผนที่จะลงทุนในไทยเพิ่มเติมในด้านพลังงาน และหวังว่าจะได้รับการสนับสนุนจากรัฐบาลอย่างต่อเนื่อง
ทั้งสองฝ่ายได้หารือถึงความร่วมมือด้านพลังงาน โดยบริษัทฯ มีความร่วมมือกับหน่วยงานต่าง ๆ ของไทยในการติดตั้งโคมไฟ และยังผลักดันเทคโนโลยีพลังงานอัจฉริยะด้วยการเตรียมการติดตั้งระบบแสงสว่างอัจฉริยะ (Smart Street light) ในหลายหน่วยงานด้วย ซึ่งนายกรัฐมนตรีได้ชื่นชมวิสัยทัศน์ของบริษัทที่สอดคล้องกับนโยบายของรัฐบาลในการสนับสนุนการใช้พลังงานสะอาดในประเทศไทย ทั้งนี้ ทั้งสองฝ่ายจะพิจารณาเพื่อร่วมมือพัฒนาความยั่งยืนด้านพลังงานให้มากขึ้น

ที่มา : https://www.thaigov.go.th/news/contents/details/73747