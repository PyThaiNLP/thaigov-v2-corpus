รัฐบาลไทย-ข่าวทำเนียบรัฐบาล-กสร. ลงพื้นที่เจรจานายจ้างลูกจ้างราชบุรีช่วย 250 ลูกจ้างถูกเลิกจ้าง ได้รับเงินตามกฎหมาย


วันพุธที่ 25 ตุลาคม 2566
25/10/2566
พิมพ์
กสร. ลงพื้นที่เจรจานายจ้างลูกจ้างราชบุรีช่วย 250 ลูกจ้างถูกเลิกจ้าง ได้รับเงินตามกฎหมาย
กสร. ลงพื้นที่เจรจานายจ้างลูกจ้างราชบุรีช่วย 250 ลูกจ้างถูกเลิกจ้าง ได้รับเงินตามกฎหมาย
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) ห่วงใยลูกจ้าง กรณีนายจ้างปิดกิจการและเลิกจ้างลูกจ้าง และสั่งการพนักงานตรวจแรงงาน ลงพื้นที่ช่วยลูกจ้างตัดเย็บเสื้อผ้าส่งออกราชบุรี 250 คน ถูกเลิกจ้าง ติดตามให้นายจ้างจ่ายเงินลูกจ้างตามกฎหมายนางโสภาฯ ชี้แจงกรณีที่ได้รับแจ้งจากเครือข่ายแรงงานว่า สถานประกอบกิจการตัดเย็บเสื้อผ้าส่งออกในจังหวัดราชบุรี ปิดกิจการและเลิกจ้างลูกจ้าง จำนวน 250 คน เมื่อวันที่ 21 ตุลาคมที่ผ่านมา โดยเปิดเผยว่าทันทีที่ได้รับการประสาน ได้สั่งการให้พนักงานตรวจแรงงาน สำนักงานสวัสดิการและคุ้มครองแรงงานจังหวัดราชบุรี ลงพื้นที่ตรวจสอบข้อเท็จจริง พบว่า บริษัทฯ ประกาศปิดกิจการและเลิกจ้างลูกจ้างจริง เนื่องจากบริษัทผู้ถือหุ้นใหญ่ในประเทศญี่ปุ่นล้มละลาย และบริษัทฯ ขาดสภาพคล่องไม่สามารถดำเนินกิจการต่อไปได้ โดยได้จ่ายค่าจ้างงวดสุดท้ายนับถึงวันที่ 20 ตุลาคม 2566 ให้ลูกจ้างทุกคนเรียบร้อยแล้ว แต่สำหรับค่าจ้างแทนการบอกกล่าวล่วงหน้าและเงินค่าชดเชย บริษัทฯ จะจ่ายเมื่อสามารถจำหน่ายทรัพย์สินได้
ทั้งนี้ ทั้งสองฝ่ายได้มีการเจรจาร่วมกันระหว่างผู้แทนลูกจ้างและผู้แทนนายจ้าง โดยมีสมาชิกสภาผู้แทนราษฎรจังหวัดราชบุรี เป็นประธานการประชุม พร้อมด้วยหน่วยงานความมั่นคงจังหวัด ผู้กำกับ สภอ.โพธาราม ปลัดอำเภอโพธาราม และเจ้าหน้าที่ฝ่ายปกครอง เข้าร่วมด้วย และมีผู้แทนสำนักงานสวัสดิการและคุ้มครองแรงงานจังหวัดราชบุรีร่วมชี้แจงสิทธิประโยชน์ข้อกฎหมายที่เกี่ยวข้องเพื่อให้นายจ้างปฏิบัติให้อย่างถูกต้อง ซึ่งจากการเจรจาดังกล่าวทั้งสองฝ่ายสามารถตกลงกันได้ลูกจ้างยินยอมตามที่ผู้แทนนายจ้างเสนอและยังไม่ประสงค์ยื่นคำร้อง (คร.7) ต่อพนักงานตรวจแรงงาน
“ตนได้กำชับให้พนักงานตรวจแรงงานติดตามการปฏิบัติตามข้อตกลงของบริษัทฯ อย่างใกล้ชิดเพื่อให้นายจ้างปฏิบัติ และให้ลูกจ้างได้รับสิทธิประโยชน์ตามกฎหมาย ซึ่งหากบริษัทฯ ไม่ปฏิบัติตามข้อตกลกลูกจ้างสามารถมายื่นคำร้อง (คร.7) ต่อพนักงานตรวจแรงงานได้" นางโสภากล่าว

ที่มา : https://www.thaigov.go.th/news/contents/details/73746