รัฐบาลไทย-ข่าวทำเนียบรัฐบาล-“เกณิกา”ขอแรงงานไทยในอิสราเอลมั่นใจ รัฐบาล-กระทรวงเกษตรฯพร้อมช่วยเหลือทำงานเลี้ยงชีพระหว่างอยู่ในประเทศไทย วอน กลับบ้านเราก่อน ดีกว่าอยู่เสี่ยงอันตราย


วันพุธที่ 25 ตุลาคม 2566
25/10/2566
พิมพ์
“เกณิกา”ขอแรงงานไทยในอิสราเอลมั่นใจ รัฐบาล-กระทรวงเกษตรฯพร้อมช่วยเหลือทำงานเลี้ยงชีพระหว่างอยู่ในประเทศไทย วอน กลับบ้านเราก่อน ดีกว่าอยู่เสี่ยงอันตราย
“เกณิกา”ขอแรงงานไทยในอิสราเอลมั่นใจ รัฐบาล-กระทรวงเกษตรฯพร้อมช่วยเหลือทำงานเลี้ยงชีพระหว่างอยู่ในประเทศไทย วอน กลับบ้านเราก่อน ดีกว่าอยู่เสี่ยงอันตราย
วันนี้ (25 ต.ค.66) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงกรณีสถานการณ์สู้รบในอิสราเอลและกาซาว่า รัฐบาลคำนึงถึงความปลอดภัยของชีวิตแรงงานไทยทุกคน เป็นสำคัญ จึงพร้อมดำเนินการทุกวิถีทางให้ทุกท่านเดินทางกลับประเทศไทยโดยสวัสดิภาพ ซึ่งตนขอให้แรงงานทุกคนไม่ต้องกังวลถึงเรื่องการทำงาน เพราะทุกกระทรวง ภายใต้การกำกับดูแลของรัฐบาล อย่างเช่น กระทรวงเกษตรและสหกรณ์ ได้จัดให้มีมาตรการต่างๆ เพื่อดูแลช่วยเหลือท่านในการทำมาหาเลี้ยงชีพในระหว่างที่พำนักอยู่ในประเทศไทย และในอนาคตหากสถานการณ์เอื้ออำนวย ท่านก็สามารถเดินทางกลับไปทำงานที่อิสราเอลได้อีกแน่นอน
น.ส.เกณิกา กล่าวต่อว่า ร.อ.ธรรมนัส พรหมเผ่า รมว.เกษตรและสหกรณ์ เปิดเผยว่า กระทรวงเกษตรฯจะรองรับแรงงานที่กลับจากอิสราเอล ที่ส่วนใหญ่มีทักษะเรื่องน้ำและเทคโนโลยีต่างๆ ก็จะรับแรงงานทั้งหมดมาทำงานก่อน โดยอาจให้เป็นผู้ให้ความรู้เกษตรกรและนวัตกรรมต่าง ๆ โดยเฉพาะการบริหารจัดการระบบน้ำหยด ซึ่งเป็นนวัตกรรมที่ช่วยลดต้นทุนการผลิต และจะนำมาเป็นแนวทางแก้ปัญหาให้กับแรงงานที่กลับจากอิสราเอล โดยเรื่องนี้กระทรวงเกษตรฯ จะทำงานร่วมกับกระทรวงแรงงานด้วย
น.ส.เกณิกา ยังกล่าวต่อว่า การประชุมคณะรัฐมนตรี( ครม.)วานนี้(24 ต.ค.)นายเศรษฐา ทวีสิน นายกรัฐมนตรีและ รมว.คลัง ได้ชื่นชม ร.อ.ธรรมนัส ที่มีการเตรียมแผนการจัดหางาน รองรับแรงงานที่มีทักษะสูง หลังจากเดินทางกลับจากประเทศอิสราเอล ซึ่งแรงงานดังกล่าวล้วนมีฝีมือทางการเกษตร คุ้นเคยการใช้เทคโนโลยีการเกษตร และได้สั่งการกระทรวงต่างๆ คิดและร่วมเตรียมแผนรองรับไว้ ซึ่งเห็นได้ชัดว่า รัฐบาลไม่ได้นิ่งนอนใจต่อสถานการณ์ความรุนแรงที่เกิดขึ้น จึงขอให้แรงงานไทยทุกคนมั่นใจ และเดินทางกลับประเทศไทยก่อน จะดีกว่าไปเสี่ยงกับภัยอันตรายในขณะนี้

ที่มา : https://www.thaigov.go.th/news/contents/details/73707