รัฐบาลไทย-ข่าวทำเนียบรัฐบาล-รองโฆษกฯ รัดเกล้า ย้ำ นายกฯ นั่งเป็นประธานกรรมการบอร์ดอีวี คือหมุดหมายที่ดีของการผลักดันให้ประเทศไทยเป็นศูนย์กลางผลิตรถ EV ของโลก 


วันพุธที่ 25 ตุลาคม 2566
25/10/2566
พิมพ์
รองโฆษกฯ รัดเกล้า ย้ำ นายกฯ นั่งเป็นประธานกรรมการบอร์ดอีวี คือหมุดหมายที่ดีของการผลักดันให้ประเทศไทยเป็นศูนย์กลางผลิตรถ EV ของโลก
รองโฆษกฯ รัดเกล้า ย้ำ นายกฯ นั่งเป็นประธานกรรมการบอร์ดอีวี คือหมุดหมายที่ดีของการผลักดันให้ประเทศไทยเป็นศูนย์กลางผลิตรถ EV ของโลก สะท้อนถึงความสำคัญของอุตสาหกรรมยานยนต์ไฟฟ้าที่มีต่อเศรษฐกิจไทยอย่างมาก
วันที่ 25 ตุลาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี ย้ำว่าการที่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ลงนามคำสั่งนายกรัฐมนตรีที่ 286/2566 เรื่อง แต่งตั้งคณะกรรมการนโยบายยานยนต์ไฟฟ้าแห่งชาติ เมื่อวันที่ 24 ตุลาคม 2566 ที่ผ่านมา โดยมีการปรับรายชื่อ มีเลขาฯ บอร์ดคนใหม่ เลขาธิการคณะกรรมการส่งเสริมการลงทุน (BOI) รวมถึงการนั่งเป็นประธานกรรมการของนายกรัฐมนตรี นั้นถือเป็นหมุดหมายที่ดีของการผลักดันให้ประเทศไทยเป็นศูนย์กลางผลิตรถ EV ของโลก และยังสะท้อนถึงความสำคัญของอุตสาหกรรมยานยนต์ไฟฟ้าที่มีต่อเศรษฐกิจไทยอย่างมาก
รองโฆษกฯ รัดเกล้าฯ กล่าวว่า คณะกรรมการฯชุดดังกล่าวมีหน้าที่ส่งเสริมอุตสาหกรรมยานยนต์ไฟฟ้าในด้านต่างๆ ช่วยกำหนดทิศทางและเป้าหมายในการพัฒนายานยนต์ไฟฟ้า เพื่อการฟื้นฟูและกระตุ้นเศรษฐกิจ เพิ่มโอกาสการสร้างอุตสาหกรรมภายในประเทศ และส่งเสริมการจ้างงานในอุตสาหกรรมสีเขียว รวมทั้งยกระดับคุณภาพชีวิตของประชาชน
“จากคำสั่งการของท่านนายกรัฐมนตรีเมื่อสัปดาห์ที่แล้วที่ให้ทุกหน่วยงานที่เกี่ยวข้องกับ EV เดินหน้าผลักดันและดำเนินมาตรการและนโยบายเรื่องรถ EV อย่างจริงจัง รวมถึงการเดินทางเยือนต่างประเทศของนายกรัฐมนตรี ที่ได้นำคณะหอการค้า สภาอุตสาหกรรม สมาคมธนาคาร BOI นักธุรกิจไทย เดินสายเชิญชวนเอกชนมาลงทุน สร้างโอกาสจับคู่นักธุรกิจ (Business Matching) โดยไทยนั้นมีทั้งศักยภาพและความพร้อมที่จะสนับสนุนให้เกิดการผลิตก่อตั้งห่วงโซ่การผลิตที่ไทย โดยเป็นผลงานที่ส่งต่อมาจากรัฐบาลที่แล้วด้วย และรัฐบาลนี้พร้อมสานต่อ สนับสนุนให้เกิดการผลิตอย่างเป็นรูปธรรม  ทั้งนี้คาดว่าจะมีการประชุมครั้งแรกในช่วงต้นเดือนพฤศจิกายนที่จะถึงนี้ เพื่อเร่งพิจารณาและติดตามความคืบหน้ามาตราและนโยบายต่างๆ สร้างความเชื่อมั่นให้กับนักลงทุนจากนานาประเทศ ที่กำลังสนใจเข้ามาลงทุนอุตสาหกรรมยานยนต์ไฟฟ้าในไทยอย่างเป็นรูปธรรมและโดยเร็ว” นางรัดเกล้าฯ กล่าว

ที่มา : https://www.thaigov.go.th/news/contents/details/73752