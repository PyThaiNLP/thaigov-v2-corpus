รัฐบาลไทย-ข่าวทำเนียบรัฐบาล-“กรมการขนส่งทางราง” เผยวันเสาร์แรก หลังมีนโยบายอัตราค่าโดยสารรถไฟฟ้าสูงสุด 20 บาทตลอดสายสำหรับสายสีแดงและสายสีม่วง มีประชาชนใช้บริการรถไฟฟ้าเพิ่มขึ้น 


วันอาทิตย์ที่ 22 ตุลาคม 2566
“กรมการขนส่งทางราง” เผยวันเสาร์แรก หลังมีนโยบายอัตราค่าโดยสารรถไฟฟ้าสูงสุด 20 บาทตลอดสายสำหรับสายสีแดงและสายสีม่วง มีประชาชนใช้บริการรถไฟฟ้าเพิ่มขึ้น
“กรมการขนส่งทางราง” เผยวันเสาร์แรก หลังมีนโยบายอัตราค่าโดยสารรถไฟฟ้าสูงสุด 20 บาทตลอดสายสำหรับสายสีแดงและสายสีม่วง มีประชาชนใช้บริการรถไฟฟ้าเพิ่มขึ้น โดยสายสีแดงเพิ่มขึ้นร้อยละ 36  และสายสีม่วงเพิ่มขึ้นร้อยละ 18 เมื่อเทียบกับวันเสาร์สัปดาห์ที่ผ่านมา
วันนี้ (22 ต.ค. 2566) : นายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม เปิดเผยว่า เมื่อวันเสาร์ที่ 21 ตุลาคม2566 ซึ่งเป็นวันหยุดสุดสัปดาห์แรกหลังจากมีนโยบายอัตราค่าโดยสารสูงสุด 20 บาท มีผู้ใช้บริการระบบรางรวมทั้งสิ้น 1,199,196 คน-เที่ยว (เมื่อเสาร์ที่ 14 ต.ค. 66 จำนวน 1,124,698 คน-เที่ยว)  ประกอบด้วย
1. รถไฟระหว่างเมืองของ รฟท. ให้บริการเดินรถไฟ 213 ขบวน มีผู้ใช้บริการรวม 75,524 คน-เที่ยว (เมื่อเสาร์ที่ 14 ต.ค. 66 จำนวน 72,634 คน-เที่ยว)  แบ่งเป็น ขบวนรถเชิงพาณิชย์ 30,072 คน-เที่ยว และขบวนรถเชิงสังคม 45,452 คน-เที่ยว
2. รถไฟฟ้าในเขตกรุงเทพมหานครและปริมณฑล 1,123,672 คน-เที่ยว เพิ่มขึ้น 71,608 คน-เที่ยว หรือเพิ่มขึ้นร้อยละ 6.81 (เมื่อเสาร์ที่ 14 ต.ค. 66 จำนวน 1,052,064 คน-เที่ยว) ประกอบด้วย
- รถไฟฟ้า Airport Rail Link ให้บริการ 174 เที่ยววิ่ง จำนวน  54,703 คน-เที่ยว (เมื่อเสาร์ที่ 14 ต.ค. 66 จำนวน 51,414 คน-เที่ยว)
- รถไฟฟ้าสายสีแดง ให้บริการ 294 เที่ยววิ่ง จำนวน 22,317 คน-เที่ยว (รวมผู้โดยสารรถไฟทางไกลใช้บริการสายสีแดงฟรี 12 คน-เที่ยว) (เมื่อเสาร์ที่ 14 ต.ค. 66 จำนวน 16,371 คน-เที่ยว รวมผู้โดยสารรถไฟทางไกลใช้บริการสายสีแดงฟรี 16 คน-เที่ยว)
- รถไฟฟ้าสายฉลองรัชธรรม (สายสีม่วง) ให้บริการ 216 เที่ยววิ่ง จำนวน 44,417 คน-เที่ยว (เมื่อเสาร์ที่ 14 ต.ค. 66 จำนวน 37,537 คน-เที่ยว)
- รถไฟฟ้าสายเฉลิมรัชมงคล (สายสีน้ำเงิน) ให้บริการ 324 เที่ยววิ่ง (รวมเสริม 9 เที่ยววิ่ง) จำนวน 367,629 คน-เที่ยว (เมื่อเสาร์ที่ 14 ต.ค. 66 รวมจำนวน 334,720 คน-เที่ยว)
- รถไฟฟ้า BTS สายสีเขียว (สายสุขุมวิทและสายสีลม) ให้บริการ 1,102 เที่ยววิ่ง จำนวน 594,520 คน-เที่ยว (เมื่อเสาร์ที่ 14 ต.ค. 66 จำนวน 574,196 คน-เที่ยว)
- รถไฟฟ้า BTS สายสีทอง ให้บริการ 217 เที่ยววิ่ง จำนวน 8,063 คน-เที่ยว (เมื่อเสาร์ที่ 14 ต.ค. 66 จำนวน 8,514 คน-เที่ยว)
- รถไฟฟ้าสายสีเหลืองให้บริการ 216 เที่ยววิ่ง จำนวน 30,023 คน-เที่ยว (เมื่อเสาร์ที่ 14 ต.ค. 66 จำนวน 29,312 คน-เที่ยว)
จากข้อมูลข้างต้น พบว่า เมื่อวันเสาร์ที่ 21 ตุลาคม 2566  ซึ่งเป็นวันหยุดสุดสัปดาห์แรก ภายหลังจากดำเนินการตามนโยบายอัตราค่าโดยสารสายสีแดงและสายม่วงสูงสุด 20 บาท เมื่อเทียบกับวันเสาร์ที่ 14 ต.ค.66 ที่ผ่านมา   โดยพบว่า มีประชาชนมาใช้บริการรถไฟฟ้าชานเมือง (สายสีแดง) จำนวน 22,317 คน-เที่ยว เพิ่มขึ้นจำนวน 5,946  หรือเพิ่มขึ้นร้อยละ 36.32  ส่วนรถไฟฟ้ามหานครสายฉลองรัชธรรม (สายสีม่วง) มีผู้ใช้บริการจำนวน 44,417 คน-เที่ยวเพิ่มขึ้น 6,880 คน-เที่ยวหรือเพิ่มขึ้นร้อยละ 18.33 นอกจากนี้ ยังพบว่า มีผู้ใช้บริการรถไฟฟ้ามหานคร สายเฉลิมรัชมงคล (สายสีน้ำเงิน) จำนวน 367,629 คน-เที่ยว เพิ่มขึ้นจำนวน 32,909 คน-เที่ยวหรือเพิ่มขึ้นร้อยละ  9.83 เนื่องจากมีสถานีเชื่อมต่อกับสายฉลองรัชธรรม (สีม่วง) ที่สถานีเตาปูน ประกอบกับมีการจัดกิจกรรมที่ศูนย์การประชุมแห่งชาติสิริกิติ์(QSNCC)ในช่วงวันเสาร์-อาทิตย์นี้ ได้แก่ งานมหกรรมหนังสือระดับชาติครั้งที่ 28 (Book Expo Thailand 2023)  งาน Thailand Gameshow 2023 และงาน Homepro Living Expo โดยเมื่อวันที่ 21 ต.ค.66 รถไฟฟ้ามหานคร สายเฉลิมรัชมงคลได้จัดขบวนรถเสริมรวม 9 เที่ยววิ่ง
ทั้งนี้  สำหรับในวันอาทิตย์ที่ 22 ตุลาคม 2566 นี้ กรมการขนส่งทางรางได้ประสานผู้ให้บริการรถไฟฟ้า ติดตามสถานการณ์ผู้ใช้บริการระบบราง และพิจารณาเพิ่มความถี่ ขบวนรถเสริม รวมทั้งเพิ่มบุคลากรในการบริหารจัดการภายในสถานีรถไฟฟ้าในช่วงเวลาที่มีผู้ใช้บริการหนาแน่น โดยเฉพาะช่วงเย็นถึงหัวค่ำ  เพื่ออำนวยความสะดวกแก่ผู้ใช้บริการรถไฟฟ้า พร้อมทั้งจัดเจ้าหน้าที่กรมการขนส่งทางราง สุ่มลงพื้นที่เพื่อติดตามและประสานการแก้ไขปัญหาหน้างานอีกด้วย

ที่มา : https://www.thaigov.go.th/news/contents/details/73644