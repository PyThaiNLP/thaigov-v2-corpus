รัฐบาลไทย-ข่าวทำเนียบรัฐบาล-ทีมโฆษกรัฐบาล ให้ข้อมูลผู้สื่อข่าวต่างชาติเกี่ยวกับ มติ ครม. เรื่องต่ออายุ พ.ร.ก. ฉุกเฉิน พื้นที่ อ.ศรีสาคร จ.นราธิวาส ปรับมาใช้ พ.ร.บ. ความมั่นคงฯ


วันอาทิตย์ที่ 22 ตุลาคม 2566
22/10/2566
พิมพ์
ทีมโฆษกรัฐบาล ให้ข้อมูลผู้สื่อข่าวต่างชาติเกี่ยวกับ มติ ครม. เรื่องต่ออายุ พ.ร.ก. ฉุกเฉิน พื้นที่ อ.ศรีสาคร จ.นราธิวาส ปรับมาใช้ พ.ร.บ. ความมั่นคงฯ
ทีมโฆษกรัฐบาล ให้ข้อมูลผู้สื่อข่าวต่างชาติเกี่ยวกับ มติ ครม. เรื่องต่ออายุ พ.ร.ก. ฉุกเฉิน พื้นที่ อ.ศรีสาคร จ.นราธิวาส ปรับมาใช้ พ.ร.บ. ความมั่นคงฯ
วันที่ 22 ตุลาคม 2566 นางรัดเกล้า อินทวงค์ สุวรรณคีรี รองโฆษกประจำสำนักนายกรัฐมนตรี เป็นตัวแทนทีมโฆษกประจำสำนักนายกรัฐมนตรี ให้ข้อมูลผู้สื่อข่าวต่างชาติเกี่ยวกับ มติของคณะรัฐมนตรี (ครม.) ที่ขยายระยะเวลาการบังคับใช้ พ.ร.ก. บริหารราชการในสถานการณ์ฉุกเฉินในจังหวัดชายแดนภาคใต้ออกไปอีก 3 เดือน ระหว่างวันที่ 20 ต.ค. 66-19 ม.ค. 67 โดยให้ปรับลด 3 อำเภอที่เดิมประกาศใช้ พ.ร.ก. ฉุกเฉินฯ มาใช้ พ.ร.บ. ความมั่นคงฯ แทนที่ ได้แก่ อำเภอกรงปินัง จังหวัดยะลา อำเภอทุ่งยางแดง จังหวัดปัตตานี และ อำเภอยี่งอ จังหวัดนราธิวาส และให้เพิ่มพื้นที่อำเภอศรีสาคร จังหวัดนราธิวาส ใช้กลับมาใช้ พ.ร.ก. ฉุกเฉินฯ
นางรัดเกล้า ย้ำว่ารัฐบาลใช้แนวทางตัดสินใจบนฐานของข้อมูลสถิติ (Data Driven Decision Making) การตัดสินใจให้พื้นที่อำเภอศรีสาคร จังหวัดนราธิวาส จะปรับกลับมาใช้พ.ร.ก. ฉุกเฉินฯ นั้นเกิดขึ้นหลังจากดูจากข้อมูลและสถิติย้อนหลัง 5 ปีที่ชี้ให้เห็นว่าพื้นที่ดังกล่าวมีความจำเป็นต้องได้รับการคุ้มครองในระดับสูง ซึ่งนายสมศักดิ์ เทพสุทิน รองนายกรัฐมนตรีและประธานคณะกรรมการบริหารสถานการณ์ฉุกเฉิน ได้ให้สัมภาษณ์ไว้ที่ทำเนียบรัฐบาลหลังการประชุม ครม. เมื่อวันที่ 16 ตุลาคม 2566 ว่าหากสถานการณ์ในพื้นที่อยู่ในระดับที่ดีไปจนถึงปีใหม่ ก็มีแนวโน้มปรับลดพื้นที่ได้อีก 5-10 อำเภอ ซึ่งหลังปีใหม่จะมีการประชุมพิจารณาอีกครั้ง  โดยจะเป็นการใช้ข้อมูลสถิติที่เก็บระหว่างปี 2560-2567 มาประกอบการพิจารณา
ข้อมูลสถิติที่ใช้ประกอบการตัดสินใจ ประกอบด้วย 4 มิติดังนี้
1. สถิติเหตุการณ์
2. สถิติการสูญเสีย
3. สถิติการเคลื่อนไหว
4. ผลการบังคับใช้กฎหมาย (สถิติปิดล้อมตรวจค้น+จับกุมควบคุมตัว และ การดำเนินคดี)
"รัฐบาลมีความจริงใจ มุ่งมั่นแก้ไขปัญหา สร้างสันติสุขในพื้นที่ชายแดนใต้ พร้อมพัฒนาร่วมกันกับกองทัพ ประชาชนในพื้นที่จังหวัดชายแดนใต้ และทุกภาคส่วนที่เกี่ยวข้อง มุ่งแก้ปัญหาความรุนแรงได้อย่างยั่งยืน ทั้งนี้  เพื่อเกิดความต่อเนื่องในการปฏิบัติงานของเจ้าหน้าที่ รวมถึงจะเป็นประโยชน์ต่อการดูแลรักษาความสงบ และความปลอดภัยในชีวิตและทรัพย์สินของพี่น้องประชาชนในพื้นที่ชายแดนใต้  ครม. จึงขยายระยะเวลาการบังคับใช้ พ.ร.ก. บริหารราชการในสถานการณ์ฉุกเฉินในจังหวัดชายแดนภาคใต้ในพื้นที่ดังข้างต้นออกไปอีก 3 เดือน" นางรัดเกล้า ย้ำ
บทความจากสื่อ Voice of America สามารถอ่านได้จากลิงก์นี้ค่ะ
https://www.voanews.com/a/thailand-lifts-emergency-rule-in-parts-of-rebellion-racked-south/7318143.html

ที่มา : https://www.thaigov.go.th/news/contents/details/73642