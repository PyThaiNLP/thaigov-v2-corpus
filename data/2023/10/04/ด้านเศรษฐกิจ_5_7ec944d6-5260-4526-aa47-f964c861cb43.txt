รัฐบาลไทย-ข่าวทำเนียบรัฐบาล-การรถไฟแห่งประเทศไทย เปิดจำหน่ายตั๋วโดยสาร ขบวนรถพิเศษนำเที่ยวรถจักรไอน้ำ 


วันพุธที่ 4 ตุลาคม 2566
การรถไฟแห่งประเทศไทย เปิดจำหน่ายตั๋วโดยสาร ขบวนรถพิเศษนำเที่ยวรถจักรไอน้ำ
วันปิยมหาราช เส้นทางกรุงเทพ – อยุธยา เริ่มจำหน่ายตั๋วแล้ววันนี้
นายเอกรัช  ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) เปิดเผยว่า เนื่องในวันปิยมหาราช 23 ตุลาคม ของทุกปี เป็นวันคล้ายวันสวรรคตของพระบาทสมเด็จพระจุลจอมเกล้าเจ้าอยู่หัว รัชกาลที่ 5 รฟท. ได้จัดเดินขบวนรถพิเศษนำเที่ยวรถจักรไอน้ำเส้นทางประวัติศาสตร์ จากกรุงเทพ ถึง จังหวัดพระนครศรีอยุธยา เพื่อแสดงออกถึงความจงรักภักดี และน้อมรำลึกในพระมหากรุณาธิคุณของพระองค์ ทรงพระราชทานกิจการรถไฟให้แก่ปวงชนชาวไทย  พร้อมกันนี้ ยังเปิดโอกาสให้ประชาชนได้ร่วมเป็นส่วนหนึ่งในการเดินทางย้อนอดีต และร่วมรำลึกถึงพระมหากรุณาธิคุณของพระองค์บนเส้นทางรถไฟสายประวัติศาสตร์ดังกล่าว
ผู้สนใจ สามารถสำรองตั๋วโดยสารพร้อมกันทั่วประเทศ วันที่ 2 ตุลาคม 2566 ตั้งแต่เวลา 08.30 น. เป็นต้นไป อัตราค่าโดยสาร รถธรรมดาชั้น 3 ไป-กลับ ผู้ใหญ่/เด็ก ราคา 329 บาท และตู้โดยสารปรับอากาศ (รถโอทอป) ราคา 799 บาท พร้อมบริการอาหารว่างและน้ำดื่มทุกตู้ทั้งเที่ยวไป - กลับ  สนใจสามารถติดต่อซื้อตั๋วโดยสารและสำรองที่นั่งล่วงหน้าด้วยระบบ D-Ticket หรือที่สถานีรถไฟทุกแห่งทั่วประเทศ สอบถามข้อมูลเพิ่มเติมที่ศูนย์บริการข้อมูลลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย
นายเอกรัช กล่าวว่า การจัดเดินขบวนรถพิเศษนำเที่ยวรถจักรไอน้ำเส้นทางประวัติศาสตร์ กรุงเทพ – อยุธยา – กรุงเทพ รฟท. ได้นำหัวรถจักรไอน้ำ รุ่นแปซิฟิก หมายเลข 824 และ 850 รุ่นหลังสงครามโลกครั้งที่ 2 ผลิตโดยบริษัท นิปปอน ชาร์เรียว จำกัด ซึ่งปัจจุบันได้เก็บรักษาและซ่อมบำรุงอยู่ที่โรงรถจักรธนบุรีมาให้บริการลากจูงแก่ประชาชน โดยขบวนที่ 901/902 ออกจากสถานีกรุงเทพ (หัวลำโพง) เวลา 08.10 น. ถึงสถานีอยุธยา เวลา 10.20 น. จากนั้นสามารถท่องเที่ยวได้อิสระ กราบไหว้พระขอพรสิ่งศักดิ์สิทธิ์  ท่องเที่ยวโบราณสถานที่ทรงคุณค่าทางประวัติศาสตร์ ชมสถาปัตยกรรมที่หลากหลาย ตลอดจน เดินชม ช็อป ชิม ตลาดเก่า ร้านอาหารผสมผสาน บรรยากาศความเป็นเมืองเก่าของพระนครศรีอยุธยา โดยใช้เวลาประมาณ 6 ชั่วโมง และเดินทางกลับ ออกจากสถานีอยุธยา เวลา 16.40 น. ถึงกรุงเทพ อย่างสวัสดิภาพ เวลา 18.50 น.
ทั้งนี้ ขบวนรถออกจากสถานีกรุงเทพ (หัวลำโพง) และหยุดรับ-ส่งผู้โดยสารที่สถานีสามเสน บางซื่อ ดอนเมือง และรังสิต ซึ่งนักท่องเที่ยวสามารถขึ้น/ลงตามสถานีดังกล่าวได้ ขณะเดียวกันประชาชนทั่วไปที่ไม่ได้เดินทาง และอาศัยอยู่บริเวณใกล้เคียงสามารถร่วมบันทึกความทรงจำ ถ่ายภาพหัวรถจักรไอน้ำในเส้นทางรถไฟสายกรุงเทพ – อยุธยา ที่ขบวนรถวิ่งผ่านได้เช่นกัน

ที่มา : https://www.thaigov.go.th/news/contents/details/72913