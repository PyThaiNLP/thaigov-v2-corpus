รัฐบาลไทย-ข่าวทำเนียบรัฐบาล-“รองนายกฯสมศักดิ์” เสียใจเหตุระเบิดปัตตานี “ปลัดอำเภอ-อส.” เจ็บ 13 ราย สั่ง ศอ.บต.เร่งเยียวยาแล้ว เผย กำลังวางแผนบูรณาการสร้างอาชีพ-รายได้ 


วันพุธที่ 4 ตุลาคม 2566
04/10/2566
พิมพ์
“รองนายกฯสมศักดิ์” เสียใจเหตุระเบิดปัตตานี “ปลัดอำเภอ-อส.” เจ็บ 13 ราย สั่ง ศอ.บต.เร่งเยียวยาแล้ว เผย กำลังวางแผนบูรณาการสร้างอาชีพ-รายได้
“รองนายกฯสมศักดิ์” เสียใจเหตุระเบิดปัตตานี “ปลัดอำเภอ-อส.” เจ็บ 13 ราย สั่ง ศอ.บต.เร่งเยียวยาแล้ว เผย กำลังวางแผนบูรณาการสร้างอาชีพ-รายได้ เล็ง ส่งเสริม” เลี้ยงปูไข่-ไก่-วัว-พืชเศรษฐกิจ-อาหารฮาลาล” ยัน พร้อมรับฟัง สส.ทุกพรรค
วันที่ 4 ตุลาคม 2566 นายสมศักดิ์ เทพสุทิน รองนายกรัฐมนตรี กล่าวถึงเหตุคนร้ายแขวนป้ายผ้าล่อเจ้าหน้าที่เข้าตรวจแล้ววางกับระเบิด ที่จังหวัดปัตตานี เมื่อวันที่ 3 ต.ค.ที่ผ่านมา ส่งผลให้ปลัดอำเภอ-อส.เจ็บ 13 ราย ว่า ตนรู้สึกเสียใจกับเหตุการณ์ที่เกิดขึ้น และรู้สึกห่วงใยเจ้าหน้าที่ ทั้งปลัดอำเภอ และอส. รวม 13 ราย ที่ได้รับบาดเจ็บ จากการเข้าตรวจสอบการแขวนป้ายผ้า ในอำเภอปะนาเระ จ.ปัตตานี ซึ่งตนได้รับรายงานว่า เจ้าหน้าที่ทั้งหมด อยู่ระหว่างการรักษาตัวอย่างใกล้ชิดแล้ว
“เวลานี้ ที่ผมยังลงพื้นที่จังหวัดชายแดนใต้ได้ไม่บ่อย เพราะอยู่ระหว่างการวางแผนในการบูรณาการทุกภาคส่วน โดยเฉพาะการสร้างรายได้ สร้างอาชีพ ให้กับพี่น้องประชาชน เพื่อช่วยส่งเสริมให้เศรษฐกิจในพื้นที่จังหวัดชายแดนใต้ดีขึ้น จะทำให้พี่น้องประชาชนมีคุณภาพชีวิตที่ดีขึ้น เนื่องจากผมได้รับรายงานว่า จังหวัดชายแดนใต้มีผู้มีรายได้น้อยถึง 4 แสนคน ผมจึงจะเน้นในเรื่องการพัฒนาอาชีพ ซึ่งขณะนี้ ได้เริ่มวางกรอบแนวทางการสร้างอาชีพแล้ว เช่น ส่งเสริมเลี้ยงปูไข่ ไก่ วัว รวมถึงการส่งเสริมการเพาะปลูกพืชเศรษฐกิจ พร้อมยกระดับการส่งเสริมอาหารฮาลาลด้วย” รองนายกรัฐมนตรี กล่าว
นายสมศักดิ์ กล่าวอีกว่า จากเหตุการณ์ที่เกิดขึ้น ตนได้ส่งการให้ ศูนย์อำนวยการบริหารจังหวัดชายแดนใต้ หรือ  ศอ.บต. เร่งเยียวยาผู้ได้รับบาดเจ็บแล้ว และถึงแม้เวลานี้ สถิติการก่อเหตุจะลดลง ก็ต้องขอขอบคุณทุกภาคส่วนที่ช่วยกันอย่างเต็มที่ แต่ตนก็พร้อมรับฟังความคิดเห็น จาก สส.ทุกพรรคการเมือง ซึ่งขอยืนยันว่า ตนพร้อมรับฟังและนำไปปรับปฎิบัติ เพราะยึดถือประโยชน์ของพี่น้องประชาชนเป็นหลัก

ที่มา : https://www.thaigov.go.th/news/contents/details/72921