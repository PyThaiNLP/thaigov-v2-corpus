รัฐบาลไทย-ข่าวทำเนียบรัฐบาล-“อรรษิษฐ์ สัมพันธรัตน์ อธิบดีกรมการปกครอง” สั่งการชุดปฏิบัติการพิเศษกรมการปกครอง บุกทลายบ่อนดินแดงในตำนาน บ่อนเดียวกับที่เคยถูกแม็ค อนุสาวรีย์ ปล้นเมื่อ 24 ส.ค. 65 และปิดตัวไปแล้ว 


วันอังคารที่ 3 ตุลาคม 2566
03/10/2566
พิมพ์
“อรรษิษฐ์ สัมพันธรัตน์ อธิบดีกรมการปกครอง” สั่งการชุดปฏิบัติการพิเศษกรมการปกครอง บุกทลายบ่อนดินแดงในตำนาน บ่อนเดียวกับที่เคยถูกแม็ค อนุสาวรีย์ ปล้นเมื่อ 24 ส.ค. 65 และปิดตัวไปแล้ว
“อรรษิษฐ์ สัมพันธรัตน์ อธิบดีกรมการปกครอง” สั่งการชุดปฏิบัติการพิเศษกรมการปกครอง บุกทลายบ่อนดินแดงในตำนาน บ่อนเดียวกับที่เคยถูกแม็ค อนุสาวรีย์ ปล้นเมื่อ 24 ส.ค. 65 และปิดตัวไปแล้ว แต่กลับมาเปิดใหม่ในที่เดิม หลังชาวบ้านโอดครวญ ขอความช่วยเหลือ
วันนี้ (3 ต.ค. 66) เวลา 16.00 น. นายอรรษิษฐ์ สัมพันธรัตน์ อธิบดีกรมการปกครอง สั่งการให้ชุดปฏิบัติการพิเศษกรมการปกครอง นำโดยนายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง นำกำลังพนักงานฝ่ายปกครอง และสมาชิกกองอาสารักษาดินแดน กองบัญชาการกองอาสารักษาดินแดน กว่า 30 นาย เข้าจับกุมบ่อนการพนันใจกลางชุมชนตลาดดินแดง ถ.ประชาสงเคราะห์ สามารถจับกุมนักพนันได้จำนวนมาก
นายอรรษิษฐ์ สัมพันธรัตน์ อธิบดีกรมการปกครอง กล่าวว่า ปฏิบัติการในครั้งนี้ เกิดจากการที่ศูนย์ดำรงธรรม กระทรวงมหาดไทย ได้รับเรื่องร้องเรียนจากประชาชนภายในแฟลตประชาสงเคราะห์ (แฟลตดินแดง) ว่ามีบ่อนการพนันของผู้มีอิทธิพลรายใหญ่ ใจกล้า กลับมาเปิดบ่อนอีกครั้งในสถานที่แห่งเดิม หลังจากที่ปิดไปเมื่อปลายปีที่แล้ว และมีการบังตาเจ้าหน้าที่เพิ่มเติม คือ เปิดเป็นโต๊ะสนุกเกอร์บังหน้า และต่อเติมห้องพร้อมกลไกประตูไฟฟ้าแสตนเลสทึบหลายชั้น ทำให้ยากแก่การเข้าตรวจสอบจับกุมของเจ้าหน้าที่ ทั้งนี้ สาเหตุที่ประชาชนร้องเรียน เนื่องจาก ทำให้คนในครอบครัวติดพนันงอมแงม เป็นหนี้เป็นสิน
“เมื่อได้รับเรื่องร้องเรียน กรมการปกครองจึงได้ส่งสายลับฝ่ายปกครองทำการสืบสวนข้อมูลทางลับ จนพบว่า บ่อนการพนันแห่งนี้มีการจัดให้เล่นพนันไฮโล แต่ที่น่าตกใจ คือ ภายในวงพนันสามารถให้นักพนันวิดีโอคอลมาเพื่อเล่นพนัน โดยฝากเงินกับผู้เล่นรายอื่น จากการสังเกตคาดว่าเป็นผู้เล่นระดับ VIP รายใหญ่ มีเงินหนา จนเป็นที่เชื่อใจของพนักงาน และการลงเล่นแต่ละครั้งจะลงเงินเหยียบหลักหมื่นบาท นอกจากนี้สายลับยังรายงานว่า ภายในบ่อนการพนันดังกล่าว มีการเปิดให้เล่นพนันออนไลน์ โดยใช้ชื่อเว็บไซต์ว่า “ดินแดงคลับ” มีจุดรับแลกเงินสดเพื่อใช้เป็นเครดิตสำหรับการเล่นออนไลน์ มีเครื่องคอมพิวเตอร์ 7 เครื่อง มีการเปิดให้เล่นไพ่สลอต ไพ่บาคาร่า ถั่ว โดยในระบบสามารถมียอดเงินหมุนเวียนได้ 2 แสนบาทต่อวัน และจากการสำรวจอาคารมีลักษณะเป็นอาคารชั้นเดียว ด้านในบ่อนสามารถจุนักเล่นพนันได้ราว ๆ 200 คน มีประตูทางเข้าที่ซับซ้อน ซึ่งกว่าจะถึงห้องที่ให้เล่นการพนัน มีความสลับซับซ้อนเหมือนเขาวงกต ต้องผ่านประตูจำนวน 5 ประตู มีทั้งประตูเหล็กบานใหญ่ และประตูแสตนเลสดิจิทัลล็อคอัตโนมัติ ที่สำคัญมีการ์ดยืนคอยคุมทุกประตู และเปิด 24 ชั่วโมง จึงทำให้นักพนันเดินเข้าออกเพื่อเล่นพนันได้อย่างสบายใจ” นายอรรษิษฐ์ฯ กล่าว
นายรณรงค์ ทิพย์ศิริ ผู้ตรวจราชการกรมการปกครองปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง กล่าวว่า เมื่อได้รับคำสั่งจากอธิบดีกรมการปกครอง จึงได้เข้าทำการจับกุม พบนักพนันรวมทั้งเจ้ามือ จำนวน 54 คน จึงได้ทำการยึดอายัดอุปกรณ์การเล่นการพนันดังกล่าว พร้อมทั้งได้นำตัวผู้ถูกจับกุมทั้งหมดมาทำบันทึกจับกุม ณ สถานีตำรวจนครบาลดินแดง โดยดำเนินคดีในข้อหาร่วมกันลักลอบจัดให้มีการเล่นการพนันโดยผิดกฎหมาย ส่งพนักงานสอบสวน สน.ดินแดง ดำเนินคดีต่อไป
“บ่อนแห่งนี้ เป็นบ่อนที่เคยเปิดมาก่อนหน้านี้มาแล้วไม่ต่ำกว่า 3 ปี และได้ปิดตัวไปเนื่องจากสถานการณ์โควิด-19 และมีเหตุการณ์ปล้นบ่อนเมื่อเดือนสิงหาคมปี 2565 ไม่คิดว่าจะกล้ากลับมาเปิดใหม่ใจกลางกรุงเทพมหานคร ซึ่งเป็นย่านพักอาศัยหนาแน่นของประชาชน อีกทั้งยังใกล้กับโรงเรียน และสถานที่ราชการสำคัญหลายหน่วยงาน ซึ่งเย้ยการทำงานของเจ้าหน้าที่ และละเมิดกับกฎหมายอย่างยิ่ง นอกจากนี้ กระทรวงมหาดไทยมีนโยบายที่ชัดเจนในการสร้างความสงบสุขให้กับสังคม ทำให้พี่น้องประชาชนได้รับการบรรเทาความทุกข์และความเดือดร้อนทั้งปวง ซึ่งการดำเนินการจับกุมในครั้งนี้ ก็เพราะพี่น้องประชาชนแจ้งเบาะแสว่า “เดือดร้อนจากการที่คนในครอบครัวติดพนันงอมแงมจากบ่อนดังกล่าว” และเมื่อกระทรวงมหาดไทยทราบเรื่อง จึงดำเนินการสืบในทางลับ และเข้าจับกุมโดยทันที” นายรณรงค์ฯ กล่าว
นายรณรงค์ ทิพย์ศิริ ผู้ตรวจราชการกรมการปกครองปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง กล่าวเพิ่มเติมว่า หากพี่น้องประชาชนมีเบาะแสบ่อนการพนันหรือแหล่งอบายมุขสร้างความเดือดร้อนในพื้นที่ สามารถแจ้งได้ที่เจ้าหน้าที่ตำรวจ หรือฝ่ายปกครองในท้องที่ ซึ่งหากเจ้าหน้าที่ผู้รับผิดชอบยังไม่มีการปฏิบัติ สามารถร้องเรียนได้ที่ศูนย์ดำรงธรรมอำเภอ ศูนย์ดำรงธรรมจังหวัด หรือศูนย์ดำรงธรรมกระทรวงมหาดไทย โทร. 1567 ตลอด 24 ชั่วโมง เพื่อดำเนินการรักษาความสงบเรียบร้อย สร้างสังคมแห่งความสุขที่ยั่งยืนให้กับพี่น้องประชาชน

ที่มา : https://www.thaigov.go.th/news/contents/details/72904