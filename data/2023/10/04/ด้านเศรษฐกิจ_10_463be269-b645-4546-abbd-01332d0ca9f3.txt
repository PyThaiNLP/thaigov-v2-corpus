รัฐบาลไทย-ข่าวทำเนียบรัฐบาล-จองด่วน ทริปสุดคุ้มเดือนตุลาคม : เที่ยวปลายฝน ต้นหนาว ดาวเกลื่อนฟ้า 4 จังหวัด 4 สไตล์


วันพุธที่ 4 ตุลาคม 2566
จองด่วน ทริปสุดคุ้มเดือนตุลาคม : เที่ยวปลายฝน ต้นหนาว ดาวเกลื่อนฟ้า 4 จังหวัด 4 สไตล์
สำรองที่นั่งได้แล้ววันนี้
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) เปิดเผยว่า รฟท. ขอเชิญชวนนั่งรถไฟ KIHA 183 ท่องเที่ยวช่วงปลายฝนต้นหนาวของเดือนตุลาคม ภายใต้ คอนเซ็ปต์ : เที่ยวปลายฝน ต้นหนาว ดาวเกลื่อนฟ้า ตามนโยบายของผู้ว่าการรถไฟฯ นายนิรุฒ มณีพันธ์ ที่ให้ความสำคัญและต้องการให้ รฟท. เข้าไปมีส่วนช่วยส่งเสริมการท่องเที่ยวในประเทศ ด้วยการบูรณาการความร่วมมือกับหน่วยงานพันธมิตร ทั้งภาครัฐ เอกชน และจังหวัดต่างๆ เพื่อสนับสนุนให้เกิดการกระจายรายได้สู่ท้องถิ่น สร้างความเข้มแข็งให้กับเศรษฐกิจฐานรากอย่างยั่งยืน โดยมีให้เลือกทั้งแบบไปเช้าเย็นกลับ และแบบ 2 วัน 1 คืน
สำหรับในเดือนตุลาคมนี้ รฟท. ขออัพเดทโปรแกรมเที่ยวสุดคุ้มเดือนตุลาคม : เที่ยวปลายฝน ต้นหนาว ดาวเกลื่อนฟ้า 4 จังหวัด 4 สไตล์ ดังนี้
วันเสาร์ที่ 7 และวันอาทิตย์ที่ 8 ตุลาคม 2566 ชวนท่องเที่ยวรับลมหนาวแบบไปเช้าเย็นกลับเส้นทางกรุงเทพ - ฉะเชิงเทรา - กรุงเทพ  โดยพาไป check-in ที่สะพานแม่น้ำบางปะกงแลนด์มาร์กใหม่ของฉะเชิงเทรา พาไปสักการะหลวงพ่อโสธร ที่วัดโสธรวราราม สักการะหลวงพ่ออู่ทอง “แห่งความสำเร็จ”  สักการะหลวงพ่อโสธรขนาดใหญ่ที่วัดวีระโชติธรรมาราม เยี่ยมชมพระวิหารแก้วพระราชพรหมยาน อุโบสถแก้วกลางน้ำพระราชพรหมยานที่ดูคล้ายแสงดาวเกลื่อนท้องฟ้า สักการะสมเด็จองค์ปฐมหลวงพ่อ 5 พี่น้อง (เบญภาคี) และดื่มด่ำชม ชิม ช้อป ที่ตลาดโบราณคลองสวน 100 ปี ศูนย์กลางการค้าที่สำคัญในอดีตที่ยังมีลมหายใจ ราคาท่านละ 1,499 บาท
วันเสาร์ที่ 14 – วันอาทิตย์ที่ 15 ตุลาคม 2566 พาเที่ยวปากช่อง ท่องฟาร์ม อ.ส.ค. มวกเหล็ก แบบ 2 วัน 1 คืน เส้นทางกรุงเทพ – ปากช่อง – กรุงเทพ  วันแรก แวะกราบสักการะพระอนุสาวรีย์รัชกาลที่ 5 ที่ผาเสด็จ ชวนนักท่องเที่ยวไปเยี่ยมการผลิตไฟฟ้าพลังงานน้ำ ณ อุโมงค์ใต้ดินโรงไฟฟ้าลำตะคลองชลภาวัฒนา
ศูนย์การเรียนรู้ กฟผ.ลำตะคลอง  ร่วมทำกิจกรรม CSR ปลูกป่าลอยฟ้าสร้างหลังคาสีเขียวให้เมืองโคราช และสัมผัสบรรยากาศยามบ่าย ทุ่งกังหันลมลำตะคลอง วันที่สอง พานักท่องเที่ยวไปสัมผัสบรรยากาศช่วงปลายฝนต้นหนาวที่สวนดอกไม้ Hokkaido Flower Park เขาใหญ่ ถ่ายภาพแปลงดอกไม้ สีสันสดใส อาทิ ทุ่งดอกเวอร์บีน่าสีม่วงละมุน ดอกสร้อยไก่ซีโรเซียโทนสีหวาน ดอกคัตเตอร์ขาว ดอกมากาเรตม่วง และดอกคอสมอสหลากสี ก่อนแวะไปทำกิจกรรม ชิม แชะ ช้อป ที่ฟาร์มโคมนมไทย เดนมาร์ค ราคาท่านละ 3,999 บาท
วันเสาร์ที่ 21 - วันอาทิตย์ที่ 22 ตุลาคม 2566 ชวนเที่ยวฟาร์ม ตระการหนังใหญ่ ชื่นใจภูผา ดาวเกลื่อนฟ้า @ราชบุรี แบบ 2 วัน 1 คืน เส้นทางกรุงเทพ - ราชบุรี - กรุงเทพ  วันแรก พาไปสัมผัส “สะพานจุฬาลงกรณ์” สะพานขึงสำหรับรถไฟแห่งแรกในประเทศไทย และเป็นแลนด์มาร์กแห่งใหม่ของจังหวัดราชบุรี ชมหนังใหญ่วัดขนอน ให้อาหารแกะและทำกิจกรรมมากมายในหมู่บ้านชาวฟาร์มสไตล์วินเทจที่ The Scenery Vintage Farm  วันที่สอง พาชมตลาดยามเช้าและสัมผัสวิถีชีวิตชาวกระเหรี่ยงที่ “ตลาดโอ๊ะป่อย”  พาแช่น้ำพุร้อนโป่งกระทิง ที่อุทยานแห่งชาติเฉลิมพระเกียรติประจัน ชมอุโบสถเปลือกหอย และสักการะพระพุทธเนรมิตและหลวงพ่อใหญ่ แห่งสำนักสงฆ์พุน้ำร้อน ราคาท่านละ 3,999 บาท
วันเสาร์ที่ 28 - วันอาทิตย์ 29 ตุลาคม 2566  ชวนเที่ยวเมืองโบราณทวารวดี อู่ทอง – นั่งรถราง ฟังเรื่องเก่า เล่าเรื่องเมืองสุพรรณ แบบ 2 วัน 1 คืน  เส้นทางกรุงเทพ - สุพรรณบุรี - กรุงเทพ วันแรก พากันไปเรียนรู้วิถีชีวิตและจิตวิญญาณของชาวนาไทย “นาเฮียใช้” ชมพิพิธภัณฑ์แห่งชาติอู่ทอง เรือนลาวโซ่ง สักการะพระพุทธรูปแกะสลักหน้าผาปางโปรดพระมารดาที่ “ผามังกรบิน” เยี่ยมชมลานวัฒนธรรมและชมการแสดงย้อนยุคของคนอู่ทอง วันที่สอง พาชมเมืองสุพรรบุรี ศาลหลักเมืองสุพรรณบุรี วัดพระรูป วัดประตูสาร อุทยานมังกรสวรรค์ แนวคูเมืองโบราณ วัดป่าเลไลย์วรวิหาร เที่ยวตลาดร้อยปี หรือตลาดสามชุก ราคาท่านละ 3,999 บาท
นายเอกรัชฯ เสริมว่า หากสนใจรีบสำรองที่นั่งได้แล้วตั้งแต่วันนี้ จำนวนจำกัดทริปละ 200 ที่นั่งเท่านั้น จองตั๋วได้ที่สถานีรถไฟทุกแห่ง และช่องทางการจำหน่ายตั๋วในระบบออนไลน์ D-Ticket ของ รฟท. สอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง

ที่มา : https://www.thaigov.go.th/news/contents/details/72922