รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๘/๒๕๖๖


วันพุธที่ 4 ตุลาคม 2566
04/10/2566
พิมพ์
รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๘/๒๕๖๖
รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๘/๒๕๖๖
ในวันพุธที่ ๔ ตุลาคม ๒๕๖๖ เวลา ๑๔.๓๐ น. พันตํารวจเอกทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๘/๒๕๖๖ โดยมี นางพงษ์สวาท นีละโยธิน ปลัดกระทรวงยุติธรรม นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม พร้อมด้วย รองปลัดกระทรวงยุติธรรม ผู้ตรวจราชการกระทรวงยุติธรรม หัวหน้าส่วนราชการในสังกัดกระทรวงยุติธรรม คณะที่ปรึกษา คณะผู้บริหาร ผู้แทนหน่วยงาน และเจ้าหน้าที่ที่เกี่ยวข้อง เข้าร่วมฯ ณ ห้องประชุม ๑๐ - ๐๑ อาคารกระทรวงยุติธรรม
ในการนี้ ที่ประชุมได้รับทราบ การแถลงมอบนโยบายของรัฐมนตรีว่าการกระทรวงยุติธรรม การทบทวนและวางแผนงบประมาณของกระทรวงยุติธรรมตามปฏิทินงบประมาณรายจ่ายประจําปีงบประมาณ พ.ศ. ๒๕๖๗ (ตามมติคณะรัฐมนตรี วันที่ ๑๓ กันยายน ๒๕๖๖) และแนวทางการประชุมผู้บริหารกระทรวงยุติธรรม โดยร่วมพิจารณาประเด็นการขับเคลื่อนโยบายสําคัญของกระทรวงยุติธรรม (Quick win) ใน ๒ เรื่อง ได้แก่ ๑ แนวทางการให้ความช่วยเหลือบุคคลไร้รัฐ ไร้สัญชาติ และสถานะทางทะเบียนราษฎร และ ๒ การส่งเสริมหลักนิติธรรม และขับเคลื่อนดัชนีชี้วัดหลักนิติธรรม (Rule of law index) ในประเทศไทย
ทั้งนี้ รัฐมนตรีว่าการกระทรวงยุติธรรม ได้ขอให้แต่ละหน่วยงานขับเคลื่อนและวางแผนการดำเนินงานที่สำคัญ เช่น การจัดทำแผนปฏิบัติราชการรายปี พ.ศ. ๒๕๖๗ ตามกรอบระยะเวลา การขับเคลื่อนการดำเนินงานของสำนักงานยุติธรรมจังหวัด/ศูนย์ยุติธรรมชุมชนได้อย่างเป็นรูปธรรมมากขึ้น เพื่อนำความยุติธรรมให้ไปถึงประชาชนด้วยความรวดเร็ว  การช่วยเหลือลูกหนี้ กยศ. การปรับปรุงกฎหมายในการยกเลิกหรือลดค่าธรรมเนียมในการบังคับคดีเพื่อลดภาระของประชาชน เป็นต้น

ที่มา : https://www.thaigov.go.th/news/contents/details/72944