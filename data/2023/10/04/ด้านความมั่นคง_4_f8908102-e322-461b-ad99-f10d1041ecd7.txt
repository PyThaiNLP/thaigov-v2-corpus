รัฐบาลไทย-ข่าวทำเนียบรัฐบาล-กรมการจัดหางาน เสิร์ฟ 6 พันคอร์สพัฒนาทักษะ ชวนคนหางาน Upskill - Reskill ที่เว็บไซต์ “ไทยมีงานทำ”


วันพุธที่ 4 ตุลาคม 2566
04/10/2566
พิมพ์
กรมการจัดหางาน เสิร์ฟ 6 พันคอร์สพัฒนาทักษะ ชวนคนหางาน Upskill - Reskill ที่เว็บไซต์ “ไทยมีงานทำ”
กระทรวงแรงงาน โดยกรมการจัดหางาน จับมือ กระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม สถาบันคุณวุฒิวิชาชีพ (องค์การมหาชน) และสำนักงานส่งเสริมเศรษฐกิจดิจิทัล (depa Thailand)
เชื่อมโยงคอร์สฝึกอบรม 6,297 หลักสูตร เรียนได้ทุกช่วงวัย ครอบคลุมทักษะจำเป็นทุกสายอาชีพ อบรมฟรีบนเว็บไซต์ “ไทยมีงานทำ”
นางสาวบุณยวีร์ ไขว้พันธุ์ รองอธิบดี รักษาราชการแทน อธิบดีกรมการจัดหางาน เปิดเผยว่า กรมการจัดหางานบูรณาการร่วมกับกระทรวงศึกษาธิการ โดยสำนักงานคณะกรรมการการอาชีวศึกษา กระทรวงการอุดมศึกษา วิทยาศาสตร์ วิจัยและนวัตกรรม สถาบันคุณวุฒิวิชาชีพ (องค์การมหาชน) สำนักงานส่งเสริมเศรษฐกิจดิจิทัล (depa Thailand) Microsoft และกรมพัฒนาฝีมือแรงงาน เพื่อเชื่อมโยงหลักสูตรฝึกอบรมผ่านเว็บไซต์ “ไทยมีงานทำ.doe.go.th” โดยปัจจุบันมีหลักสูตรให้บริการ จำนวน 6,297 หลักสูตร ในหลายด้านทั้งด้านดิจิทัลและเทคโนโลยี การพัฒนาบุคลิกภาพ การเสริมทักษะความคิด หลักสูตรภาษาต่างประเทศ และหลักสูตรการประกอบอาชีพสร้างรายได้ อาทิ หลักสูตรการออกแบบติดตั้งและประยุกต์ใช้โซล่าเซลล์ คอมพิวเตอร์สำหรับงานออกแบบกราฟิกพื้นฐาน การใช้จุลินทรีย์เพื่อการเกษตร การถ่ายภาพด้วยเทคนิคสร้างสรรค์ ตัดผมชายสไตล์สมัยนิยม หลักสูตร Game Streamer หลักสูตรการสร้างแบรนด์และธุรกิจโดยใช้ดิจิทัลมาร์เก็ตติ้ง หลักสูตรฝึกอาชีพนักผลิตโครงสร้างตัวละครแอนิเมชั่น การฟัง-พูดภาษาเกาหลี ภาษาอังกฤษสำหรับพนักงานบริการด้านการท่องเที่ยว เป็นต้น โดยผู้ ที่สนใจสามารถค้นหาหลักสูตรฝึกอบรมที่สนใจได้ที่ เว็บไซต์ “ไทยมีงานทำ.doe.go.th” ซึ่งมีให้เลือกศึกษาทั้งในรูปแบบออนไลน์ และออนไซต์
“นายพิพัฒน์ รัชกิจประการ รัฐมนตรีว่าการกระทรวงแรงงาน มีนโยบายพัฒนาทักษะอาชีพ ส่งเสริมการ  มีงานทำให้คนไทยทุกกลุ่ม รวมถึงการจัดการศึกษาให้แก่นักเรียน นักศึกษา ก่อนเข้าสู่ตลาดแรงงาน ให้เป็นแรงงานฝีมือ มีความมั่นคงทางอาชีพ มีคุณภาพชีวิตที่ดี กรมการจัดหางานจึงขานรับนโยบายส่งเสริมให้คนไทยได้พัฒนาตนเองผ่านช่องทางอิเล็กทรอนิกส์ที่เข้าถึงง่าย โดยรวบรวมหลักสูตรฝึกอบรม Upskill / Reskill ที่หลากหลาย ไม่มีค่าใช้จ่าย เพื่อเป็นจุดเริ่มต้นสู่การเป็นสังคมแห่งการเรียนรู้ตลอดช่วงชีวิต สร้างสังคมที่เข้มแข็ง ยั่งยืน และเป็นกำลังสำคัญในการพัฒนาประเทศต่อไป” รองอธิบดีกรมการจัดหางาน กล่าว
ทั้งนี้ แพลตฟอร์มไทยมีงานทำ ได้รวบรวมตำแหน่งงานจากภาครัฐ ภาคเอกชน และตำแหน่งงานจากบริษัทจัดหางานชั้นนำไว้หลายตำแหน่ง เพื่อคนหางานสามารถค้นหาข้อมูลตำแหน่งงานที่เหมาะสมกับตัวเองมากที่สุด ด้วยการ Matching ตำแหน่งงานตามความรู้ ความสามารถ และทักษะที่มีอยู่ รวมทั้งให้บริการสำหรับนายจ้าง/สถานประกอบการ ที่ต้องการประกาศรับสมัครงานโดยไม่มีค่าใช้จ่าย พร้อมให้บริการทั้ง Web Application ที่เว็บไซต์ ไทยมีงานทำ.doe.go.th และ Mobile Application นอกจากนี้ยังรวบรวมหลักสูตรฝึกอบรมทั้งระยะสั้นและระยะยาวของหน่วยงานต่าง ๆ ไว้ให้บริการด้วย

ที่มา : https://www.thaigov.go.th/news/contents/details/72930