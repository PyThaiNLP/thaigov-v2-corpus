รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม​ เปิดงานวันคล้ายวันสถาปนาสถาบันนิติวิทยาศาสตร์ ครบรอบปีที่ ๒๑ 


วันอังคารที่ 3 ตุลาคม 2566
03/10/2566
พิมพ์
รัฐมนตรีว่าการกระทรวงยุติธรรม​ เปิดงานวันคล้ายวันสถาปนาสถาบันนิติวิทยาศาสตร์ ครบรอบปีที่ ๒๑
รัฐมนตรีว่าการกระทรวงยุติธรรม​ เปิดงานวันคล้ายวันสถาปนาสถาบันนิติวิทยาศาสตร์ ครบรอบปีที่ ๒๑
ในวันอังคารที่ ๓ ตุลาคม ๒๕๖๖ เวลา ๑๕.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดงานวันคล้ายวันสถาปนาสถาบันนิติวิทยาศาสตร์ ครบรอบปีที่ ๒๑ โดยมี นายไตรยฤทธิ์ เตมหิวงศ์ ผู้อำนวยการสถาบันนิติวิทยาศาสตร์ พล.ต.ท.​ คำรณวิทย์​ ธูปกระจ่าง​ นายกองค์การบริหารส่วนจังหวัดปทุมธานี​ ร้อยตำรวจเอก​ ดร.ตรีลุพธ์​ ธูปกระจ่าง​ นายกเทศมนตรีนครรังสิต​ พร้อมด้วยคณะผู้บริหาร​ ข้าราชการ เจ้าหน้าที่สถาบันนิติวิทยาศาสตร์​ และผู้ที่เกี่ยวข้องเข้าร่วมฯ ณ อาคารที่ทำการสถาบันนิติวิทยาศาสตร์ ตำบลบ้านใหม่ อำเภอเมือง จังหวัดปทุมธานี
ในการนี้ รัฐมนตรีว่าการกระทรวงยุติธรรม ได้กล่าวมอบนโยบายการปฏิบัติงานแก่บุคลากรสถาบันนิติวิทยาศาสตร์ พร้อมทั้งปาฐกถาในหัวข้อ​ "นิติวิทยาศาสตร์กับการอำนวยความยุติธรรม" โดยมีใจความสำคัญตอนหนึ่งว่า​ กระแสของความยุติธรรมจะต้องถ่ายทอดไปสู่ในทุกพื้นที่ของสังคมไทย​ เพื่อปกป้องคุ้มครองประชาชนคนไทย​ ให้มีสิทธิเสรีภาพ​ มีความเสมอภาค​ มีความยุติธรรม​ มีศักดิ์ศรีความเป็นมนุษย์​ และแก้ปัญหาความเหลื่อมล้ำในพื้นที่
ในกระบวนการยุติธรรม​ การค้นหาความจริง​ หากไม่มีหลักฐานทางนิติวิทยาศาสตร์​ ก็จะไม่มีใครยอมรับความจริง​ ดังนั้น​ ความเป็นนิติวิทยาศาสตร์ในการค้นหาความจริงจึงมีความสำคัญเป็นอย่างยิ่ง​ และในปัจจุบัน​ หากเราจะวัดความเจริญของประเทศในเรื่องกระบวนการยุติธรรม​ เราต้องสร้างความเป็นวิทยาศาสตร์​ สร้างห้องปฏิบัติการ​ (LAB) พัฒนาสิ่งเหล่านี้​ เพื่อผดุงความยุติธรรมให้กับสังคม
ทั้งนี้​ กฎหมายบางครั้งไม่เท่ากับความถูกต้องและไม่เท่ากับความยุติธรรมเสมอไป​ แต่ความยุติธรรมเป็นศักดิ์ศรีความเป็นมนุษย์ที่ทุกคนควรจะได้รับ​ วันนี้จึงอยากให้เราช่วยกันนำความยุติธรรมไปให้ถึงประชาชน​ ไม่ใช่ให้ประชนมาเข้าถึงความยุติธรรม​ นี่คือภารกิจที่เราต้องมาร่วมกัน
จากนั้น รมว.ยุติธรรม ได้เยี่ยมชมบูธนิทรรศการของสถาบันนิติวิทยาศาสตร์​ พร้อมทั้งเข้าเยี่ยมชมอาคารปฏิบัติการ​ ที่ทำการใหม่ ซึ่งภายในอาคาร ประกอบด้วยห้องปฏิบัติการด้านนิติวิทยาศาสตร์​ อาทิ​ ห้องปฏิบัติการกลุ่มตรวจพิสูจน์อาวุธปืนและวัตถุพยานทางฟิสิกส์​ ห้องปฏิบัติการกลุ่มตรวจพิสูจน์พยานเอกสาร​ ห้องปฏิบัติการกลุ่มตรวจพิสูจน์ลายพิมพ์นิ้วมือ​ ห้องปฏิบัติการกองสารพันธุกรรม​ และห้องปฏิบัติการกองพัฒนาระบบการติดตามคนหายและการพิสูจน์ศพนิรนาม​ เป็นต้น

ที่มา : https://www.thaigov.go.th/news/contents/details/72907