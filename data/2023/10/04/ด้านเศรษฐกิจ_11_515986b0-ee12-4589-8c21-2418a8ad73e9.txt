รัฐบาลไทย-ข่าวทำเนียบรัฐบาล-กรมทางหลวงชนบท รับมืออุทกภัยเร่งด่วน ระดมเจ้าหน้าที่พร้อมเครื่องจักรเคลื่อนย้ายดินสไลด์ปิดทับขวางทางจราจรบนถนนสาย มส.3017 จังหวัดแม่ฮ่องสอน


วันพุธที่ 4 ตุลาคม 2566
กรมทางหลวงชนบท รับมืออุทกภัยเร่งด่วน ระดมเจ้าหน้าที่พร้อมเครื่องจักรเคลื่อนย้ายดินสไลด์ปิดทับขวางทางจราจรบนถนนสาย มส.3017 จังหวัดแม่ฮ่องสอน
เพื่อบรรเทาความเดือดร้อนและช่วยเหลือประชาชน ตามข้อสั่งการของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยแขวงทางหลวงชนบทแม่ฮ่องสอน หมวดบำรุงทางหลวงชนบทแม่สะเรียง ระดมกำลังเจ้าหน้าที่พร้อมเครื่องจักรเคลื่อนย้ายดินสไลด์ปิดทับขวางทางจราจรบนถนนทางหลวงชนบทสาย มส.3017 แยก ทล. 105 - บ้านสบโขง อำเภอสบเมย จังหวัดแม่ฮ่องสอน ช่วง กม. ที่ 0+500 - 0+520 เนื่องจากมีฝนตกหนักอย่างต่อเนื่องในพื้นที่ เพื่อช่วยเหลือและบรรเทาความเดือดร้อนให้ประชาชนเดินทางได้อย่างปลอดภัย ตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม พร้อมจัดเจ้าหน้าที่เฝ้าติดตามสถานการณ์อุทกภัยในสายทางอย่างใกล้ชิด ปัจจุบันบริเวณดังกล่าวยานพาหนะขนาดเล็กสามารถสัญจรผ่านได้แล้ว อย่างไรก็ตาม ทช. จะติดตามสถานการณ์อุทกภัยอย่างต่อเนื่อง และจะให้ความช่วยเหลือประชาชนอย่างเต็มกำลัง โดยจะรายงานให้รับทราบเป็นระยะ ๆ ทั้งนี้ หากเกิดเหตุอุทกภัยบริเวณสายทางสามารถแจ้งได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/72924