รัฐบาลไทย-ข่าวทำเนียบรัฐบาล-​นายกฯ แสดงความเสียใจกับเหตุการณ์ที่ห้างพารากอน เชื่อนักท่องเที่ยวเข้าใจเป็นเหตุสุดวิสัย เดินหน้าสร้างความเชื่อมั่นต่อนักท่องเที่ยว 


วันพุธที่ 4 ตุลาคม 2566
04/10/2566
พิมพ์
​นายกฯ แสดงความเสียใจกับเหตุการณ์ที่ห้างพารากอน เชื่อนักท่องเที่ยวเข้าใจเป็นเหตุสุดวิสัย เดินหน้าสร้างความเชื่อมั่นต่อนักท่องเที่ยว
​นายกฯ แสดงความเสียใจกับเหตุการณ์ที่ห้างพารากอน เชื่อนักท่องเที่ยวเข้าใจเป็นเหตุสุดวิสัย เดินหน้าสร้างความเชื่อมั่นต่อนักท่องเที่ยว
วันนี้ (4 ตุลาคม 2566) เวลา 11.30 น. ณ ชั้น 4 ศูนย์การค้าสยามพารากอน ถนนพระรามที่ 1 แขวงปทุมวัน เขตปทุมวัน กรุงเทพมหานคร ภายหลังพิธีเปิด “SCBX NEXT TECH” เทค คอมมูนิตี้แห่งโลกอนาคต นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ถึงเหตุการณ์กราดยิงที่ห้างพารากอนเมื่อวานนี้ว่า ขอแสดงความเสียใจกับเหตุการณ์ที่เกิดขึ้น เป็นเหตุการณ์ที่คาดไม่ถึง และขอแสดงความเสียใจกับญาติของผู้เสียชีวิต เนื่องจากเหตุการณ์ที่เกิดขึ้นไม่สามารถควบคุมได้ นายกฯ เชื่อว่าเจ้าหน้าที่ได้ดูแลสุดความสามารถแล้ว ซึ่งทางห้างพารากอนได้เพิ่มมาตรการในการป้องกันและดำเนินในเหตุการณ์ที่เกิดขึ้นอย่างดีที่สุด อีกทั้งเมื่อวานนี้ ได้มีการต่อสายไปยังเอกอัครราชทูตจีนเพื่อขอโทษกับเหตุการณ์ที่เกิดขึ้น และให้ความมั่นใจว่ารัฐบาลไทยได้ทำทุกอย่างดีที่สุด  ขณะนี้ได้เจอญาติของผู้เสียชีวิตและได้มีการประสานให้ทางญาติมาเจอกับผู้เสียชีวิตแล้ว และได้มีการพูดคุยกับทางเอกอัครราชทูตจีนเพื่อให้เกิดความสบายใจ โดยในอีก 1-2 วันนี้ นายกรัฐมนตรีจะเดินทางเข้าเยี่ยมเอกอัครราชทูตจีน และขอโทษอย่างเป็นทางการอีกครั้งหนึ่ง
นายกรัฐมนตรีกล่าวถึงผลกระทบการท่องเที่ยว เชื่อว่านักท่องเที่ยวเข้าใจเหตุการณ์กราดยิงที่ห้างพารากอนเป็นเหตุสุดวิสัยจริง ๆ โดยรัฐบาลไทยและภาคเอกชนไทยได้ประสานงานอย่างเต็มที่เพื่อดูแล และสร้างความมั่นใจให้กับนักท่องเที่ยวที่จะเข้ามาท่องเที่ยวในประเทศไทย พร้อมกันนี้นายกฯ กล่าวว่า ได้พูดคุยกับรัฐมนตรีว่าการกระทรวงดิจิทัลเพื่อเศรษฐกิจและสังคมในเรื่องระบบเตือนภัยทั้งหมด รวมถึงระบบการกระจายข่าวเพื่อให้ประชาชนได้รับทราบว่ามีเหตุการณ์อะไรเกิดขึ้นบ้าง
ส่วนประเด็นเรื่องของการครอบครองปืน นายกรัฐมนตรีกล่าวว่า ได้มีการพูดคุยกับสำนักงานตำรวจแห่งชาติเรื่องการซื้อขายปืนออนไลน์ โดยให้เพิ่มมาตรการ เพิ่มความรัดกุมป้องกันไม่ให้เยาวชนเข้าถึงอาวุธที่อันตรายนี้ได้ ในส่วนของรัฐบาลน้อมรับเป็นนโยบายที่ต้องไปดำเนินการให้มีความรัดกุมมากยิ่งขึ้น

ที่มา : https://www.thaigov.go.th/news/contents/details/72928