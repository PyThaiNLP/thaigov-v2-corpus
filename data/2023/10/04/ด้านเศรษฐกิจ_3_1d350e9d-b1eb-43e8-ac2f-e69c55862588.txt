รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ให้เอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย เข้าเยี่ยมคารวะ


วันพุธที่ 4 ตุลาคม 2566
04/10/2566
พิมพ์
รัฐมนตรีฯ พิมพ์ภัทรา ให้เอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย เข้าเยี่ยมคารวะ
รัฐมนตรีว่าการกระทรวงอุตสาหกรรม พิมพ์ภัทรา ให้เอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย เข้าเยี่ยมคารวะ
วันที่ 3 ตุลาคม 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้นายนาชิดะ คาซูยะ (H.E. Mr.Nashida Kazuya) เอกอัครราชทูตวิสามัญผู้มีอำนาจเต็มแห่งญี่ปุ่นประจำประเทศไทย เข้าเยี่ยมคารวะ เพื่อหารือความร่วมมือด้านเศรษฐกิจและอุตสาหกรรม ระหว่างไทย-ญี่ปุ่น โดยมี นายณัฐพล รังสิตพล ปลัดกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม และนายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน เข้าร่วมด้วย ณ ห้องรับรอง 1 ชั้น 2 อาคารสำนักงานปลัดกระทรวงอุตสาหกรรม
สำหรับการหารือความร่วมมือด้านเศรษฐกิจระหว่างไทย-ญี่ปุ่น ครั้งนี้ เพื่อเชื่อมความสัมพันธ์ของทั้งสองประเทศ โดยเฉพาะด้านการพัฒนาอุตสาหกรรมการผลิต ของบริษัทญี่ปุ่นที่เข้ามาลงทุนในประเทศไทย แนวทางการส่งเสริมภาคอุตสาหกรรม การพัฒนาทรัพยากรมนุษย์ในด้านทักษะเทคโนโลยี Internet of Things (IoT) และความร่วมมือด้านอุตสาหกรรมไทย-ญี่ปุ่น ในนิคมอุตสาหกรรมอัจฉริยะ (Smart Park) ตลอดจนการพัฒนาอุตสาหกรรมรีไซเคิลยานยนต์ที่หมดอายุ เพื่อช่วยลดปัญหาฝุ่น PM 2.5
ทั้งนี้ รัฐมนตรีฯ ได้กล่าวขอบคุณในความร่วมมือด้านต่าง ๆ ของญี่ปุ่น ทั้งในด้านเทคโนโลยี ความรู้ใหม่ ๆ ที่ได้ทำให้เกิดผลอย่างเป็นรูปธรรม อาทิ การปรับใช้เชื้อเพลิงในภาคอุตสาหกรรมที่เป็นมิตรต่อสิ่งแวดล้อมมากขึ้น และการพัฒนาด้านทรัพยากรมนุษย์ โดยกระทรวงอุตสาหกรรมจะเดินหน้าร่วมมือกับหน่วยงานภาครัฐที่เกี่ยวข้อง เพื่อสร้างแรงงานไทยให้มีศักยภาพ และมีทักษะตรงความต้องการในตลาด นอกจากนี้กระทรวงอุตสาหกรรมพร้อมที่จะเดินหน้าส่งเสริมความร่วมมืออันดีระหว่างไทยและญี่ปุ่นต่อไป

ที่มา : https://www.thaigov.go.th/news/contents/details/72911