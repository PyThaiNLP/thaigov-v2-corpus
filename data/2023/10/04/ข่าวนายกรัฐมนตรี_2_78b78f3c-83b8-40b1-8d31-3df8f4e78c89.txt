รัฐบาลไทย-ข่าวทำเนียบรัฐบาล-นายกรัฐมนตรีเปิดงาน “SCBX NEXT TECH” เทคคอมมูนิตี้แห่งโลกอนาคตในยุคดิจิทัล สร้างกลุ่มคนดิจิทัล ขับเคลื่อนการพัฒนาเศรษฐกิจและสังคมของประเทศ ให้มีความเจริญก้าวหน้า 


วันพุธที่ 4 ตุลาคม 2566
04/10/2566
พิมพ์
นายกรัฐมนตรีเปิดงาน “SCBX NEXT TECH” เทคคอมมูนิตี้แห่งโลกอนาคตในยุคดิจิทัล สร้างกลุ่มคนดิจิทัล ขับเคลื่อนการพัฒนาเศรษฐกิจและสังคมของประเทศ ให้มีความเจริญก้าวหน้า
นายกรัฐมนตรีเปิดงาน “SCBX NEXT TECH” เทคคอมมูนิตี้แห่งโลกอนาคตในยุคดิจิทัล สร้างกลุ่มคนดิจิทัล ขับเคลื่อนการพัฒนาเศรษฐกิจและสังคมของประเทศ ให้มีความเจริญก้าวหน้า กลายเป็นศูนย์กลางด้านเทคโนโลยีและนวัตกรรมดิจิทัล
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (4 ต.ค. 66) เวลา 10.30 น. ณ ชั้น 4 ศูนย์การค้าสยามพารากอน ถนนพระรามที่ 1 แขวงปทุมวัน เขตปทุมวัน กรุงเทพมหานคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีเปิดงาน “SCBX NEXT TECH” เทค คอมมูนิตี้แห่งโลกอนาคต จัดโดยสยามพารากอน ร่วมกับ SCBX พร้อมพันธมิตรในธุรกิจอุตสาหกรรมเทคโนโลยีดิจิทัลการลงทุน และโซเชียลมีเดีย โดยมีนายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม นางชฎาทิพ จูตระกูล ประธานเจ้าหน้าที่บริหาร กลุ่มบริษัท สยามพิวรรธน์/ประธานเจ้าหน้าที่บริหาร บริษัท สยามพารากอน ดีเวลลอปเม้นส์ จำกัด นายอาทิตย์ นันทวิทยา ประธานเจ้าหน้าที่บริหาร บริษัท เอสซีบี เอกซ์ จำกัด (มหาชน)  และผู้บริหารองค์กรด้านเทคโนโลยีทุกแขนง ตลอดจนภาคเอกชน เข้าร่วมงานในวันนี้
นายกรัฐมนตรี กล่าวว่าคณะรัฐมนตรีขอแสดงความเสียใจสุดซึ้งกับเหตุการณ์คนร้ายก่อเหตุยิงภายในห้างสยามพารากอนเมื่อวานนี้ ทำให้มีผู้เสียชีวิตและได้รับบาดเจ็บ พร้อมส่งกำลังใจให้กับครอบครัวผู้ที่เสียชีวิตจากเหตุการณ์ที่เกิดขึ้น ซึ่งเป็นเหตุการณ์ที่ไม่สามารถคาดการณ์ได้ นายกรัฐมนตรีเชื่อว่าเจ้าหน้าที่รัฐได้ดูแลสุดความสามารถจากเหตุการณ์ดังกล่าว ขอให้เป็นเหตุการณ์ที่เกิดขึ้นเพียงครั้งเดียว ทั้งนี้ รัฐบาลให้ความสำคัญกับการป้องกันและความปลอดภัยของประชาชน
โอกาสนี้นายกรัฐมนตรีกล่าวเปิดงาน “SCBX NEXT TECH” เทคคอมมูนิตี้แห่งโลกอนาคต ว่า เป็นแพลตฟอร์มต้นแบบแห่งใหม่ที่มีความทันสมัย มีการนำนวัตกรรมดิจิทัลมาประยุกต์ใช้ เปิดโอกาสให้ผู้คนทุกเจเนอเรชันที่มีความสนใจเทคโนโลยีทุกแขนง ได้มีพื้นที่แห่งการเรียนรู้ และพัฒนาศักยภาพตนเอง ตลอดจนได้สามารถแลกเปลี่ยนเรียนรู้ นวัตกรรมและเทคโนโลยีใหม่ ๆ เช่น เทคโนโลยีบล็อกเชน สินทรัพย์ดิจิทัล และเทคโนโลยีทางการเงินรูปแบบใหม่ ๆ ตลอดจนได้รับความรู้ประสบการณ์จากโกลบอลพาร์ทเนอร์จากทั่วโลก ที่นำเสนอคอนเทนต์ และเวิร์กชอปที่น่าสนใจ นอกจากนี้ ยังเป็นพื้นที่ที่เปิดโอกาสให้คนรุ่นใหม่ ได้เข้ามาแลกเปลี่ยนความคิดได้อย่างเสรี และปลอดภัยในประเด็นทางสังคม เศรษฐกิจ เทคโนโลยี หรือประเด็นอื่น ๆ ตลอดจนประสบการณ์ต่าง ๆ ระหว่างคนรุ่นใหม่ด้วยกันเอง และคนทุก ๆ รุ่น เพื่อให้เกิดองค์ความรู้ หรือแนวทางในการแก้ไขปัญหาต่าง ๆ ที่เกิดขึ้นในสังคมปัจจุบัน และรับมือกับปัญหาในอนาคต
นอกจากนี้ ยังเป็นประโยชน์ในการสนับสนุนภาคธุรกิจ ก่อให้เกิดบรรยากาศการค้า การลงทุน ธุรกิจสตาร์ทอัพ SOCIAL CO-CREATORS และในหลากหลายอาชีพ ได้เกิดไอเดียในการพัฒนาดำเนินธุรกิจ โดยการนำความรู้ในเทคโนโลยีดิจิทัลไปใช้ให้เป็นประโยชน์ เกิดการสร้างสรรค์เทคโนโลยีและก้าวเข้าสู่ตลาดเชิงพาณิชย์ ทั้งนี้ การพัฒนาให้มีพื้นที่แห่งการเรียนรู้ ตลอดจนการพัฒนากำลังคนด้านดิจิทัลซึ่งเป็นเรื่องที่สำคัญ เราต้องรับรู้ว่าประเทศไทยจะดึงดูดนักลงทุนมาเพื่อพัฒนาเขตส่งเสริมอุตสาหกรรมและนวัตกรรมดิจิทัล เรามีความพร้อมหรือไม่ ปัจจัยดึงดูดนักลงทุนคืออะไร เรามีกำลังคนที่เชี่ยวชาญด้านดิจิทัลมาสนับสนุนเพียงพอหรือไม่ คุณภาพได้ตามที่เอกชนต่างชาติต้องการหรือไม่ รวมทั้งบริษัทต่าง ๆ ย่อมต้องการแรงงานที่มีคุณภาพสูง ดังนั้น จะต้องพัฒนาเทคโนโลยีและกำลังคนให้มีคุณภาพ เพื่อตอบสนองต่อความต้องการของนักลงทุุน ถือเป็นเหตุผลสำคัญว่าทำไมต้องเร่งสร้างคน สร้างกลุ่มคนดิจิทัล เนื่องจากกลุ่มคนเหล่านี้จะเป็นพลังสำคัญในการขับเคลื่อนการพัฒนาเศรษฐกิจและสังคมของประเทศให้มีความเจริญก้าวหน้า และกลายเป็นศูนย์กลางด้านเทคโนโลยีและนวัตกรรมดิจิทัลต่อไป
นายกรัฐมนตรียังชื่นชมในความร่วมมือกันระหว่าง 2 บริษัททั้ง บริษัท สยามพารากอน ดีเวลลอปม้นท์ จำกัด และบริษัท เอสซีบี เอกซ์ จำกัด (มหาชน) ตลอดจนพันธมิตรในอุตสาหกรรมเทคโนโลยีดิจิทัล การลงทุนและโซเชียลมีเดีย ที่ได้ร่วมกันจัดให้มีพื้นที่การเรียนรู้แห่งนี้ขึ้น ถึงแม้สถานที่แห่งนี้เป็นเพียงจุดเล็ก ๆ แต่สามารถเติบโตให้ใหญ่ขึ้นและทุกคนเป็นฟันเฟืองเล็ก ๆ ที่ช่วยกันขับเคลื่อนไปข้างหน้าได้อย่างมีเสถียรภาพ อีกทั้งเป็นจุดเริ่มต้นที่ประเทศไทยพร้อมที่จะนำไปข้างหน้าให้เท่าทันกับโลกสมัยใหม่ สู้กับต่างชาติและได้นำความมีศักดิ์ศรีขึ้นมาให้กับประชาชนคนไทย
จากนั้น นายกรัฐมนตรี ทำพิธีเปิด “SCBX NEXT TECH” เทคคอมมูนิตี้แห่งโลกอนาคต ร่วมกับรัฐมนตรีว่าการกระทรวงดิจิทัลเพื่อเศรษฐกิจและสังคม และผู้บริหารบริษัทพันธมิตรที่ร่วม Co-Create พื้นที่ “SC BX NEXT TECH” และเยี่ยมชมพื้นที่จัดงาน

ที่มา : https://www.thaigov.go.th/news/contents/details/72923