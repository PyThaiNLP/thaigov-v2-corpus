รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สั่งการเร่งด่วน ป้องกัน แก้ไข ทุกด้าน ไม่ต้องการให้เกิดเหตุการณ์สูญเสียซ้ำอีก


วันพุธที่ 4 ตุลาคม 2566
04/10/2566
พิมพ์
โฆษกรัฐบาลเผย นายกฯ สั่งการเร่งด่วน ป้องกัน แก้ไข ทุกด้าน ไม่ต้องการให้เกิดเหตุการณ์สูญเสียซ้ำอีก
โฆษกรัฐบาลเผย นายกฯ สั่งการเร่งด่วน ป้องกัน แก้ไข ทุกด้าน ไม่ต้องการให้เกิดเหตุการณ์สูญเสียซ้ำอีก
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เสียใจต่อเหตุการณ์ที่ทำให้เกิดความสูญเสียที่ห้างสรรพสินค้าสยามพารากอนเมื่อวานนี้ (3 ตุลาคม 2566)
โฆษกประจำสำนักนายกรัฐมนตรีกล่าวว่านายกรัฐมนตรีได้ให้ความสำคัญเร่งด่วน สั่งการให้เกิดการดำเนินการเพื่อแก้ไข และป้องกันทุกด้าน รวมทั้งรับฟังจากเจ้าหน้าที่ที่เกี่ยวข้อง ผู้มีประสบการณ์ โดยไม่ต้องการให้เกิดเหตุการณ์ลักษณะนี้ขึ้นอีก
นายกรัฐมนตรีสั่งการหน่วยงานที่เกี่ยวข้องร่วมกันพิจารณาดำเนินการในด้านต่างๆ อาทิ ศูนย์อำนวยการบริหารสถานการณ์ (Situation Command Centre) เพื่ออำนวยความสะดวกในการช่วยเหลือผู้บาดเจ็บและผู้เสียชีวิต และประสานข้อมูลการดำเนินงาน  ซึ่งจะเป็นศูนย์เฉพาะกิจ พิจารณาดำเนินการเรื่องการแจ้งข้อมูลฉุกเฉินแก่ประชาชน (Emergency Alert) ยกระดับกฎหมายครอบครองปืน ความง่ายในการเข้าถึงอาวุธปืน เข้มงวดการนำเข้าปืน รวมทั้ง พิจารณาการติดตั้งเครื่องตรวจจับอาวุธในพื้นที่ชุมชน
“นายกรัฐมนตรีเสียใจ และห่วงใยเหตุการณ์เมื่อวานมาก ไม่ต้องการให้เกิดเหตุการณ์ เกิดความสูญเสียเช่นเดียวกันอีก ให้กำลังใจผู้สูญเสีย ได้รับผลกระทบจากเหตุการณ์ ตั้งใจกำหนดมาตรการที่เข้มงวด รัดกุม เพื่อป้องกัน เพื่อสวัสดิภาพชีวิตความเป็นอยู่ของประชาชนไทยและนักท่องเที่ยวในประเทศไทยทุกคน” นายชัยฯ กล่าว

ที่มา : https://www.thaigov.go.th/news/contents/details/72942