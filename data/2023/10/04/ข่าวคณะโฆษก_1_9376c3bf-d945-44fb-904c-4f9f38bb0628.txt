รัฐบาลไทย-ข่าวทำเนียบรัฐบาล-“คารม” เผยรัฐบาลปลื้ม OTOP Midyear 2023 รวมยอดจำหน่ายทะลุ 447 ล้านบาท  9 วัน สร้างรายได้ผู้ประกอบการ 447 ล้านบาท ยอดผู้เที่ยวชมงานกว่า 1.6 แสนคน


วันพุธที่ 4 ตุลาคม 2566
04/10/2566
พิมพ์
“คารม” เผยรัฐบาลปลื้ม OTOP Midyear 2023 รวมยอดจำหน่ายทะลุ 447 ล้านบาท  9 วัน สร้างรายได้ผู้ประกอบการ 447 ล้านบาท ยอดผู้เที่ยวชมงานกว่า 1.6 แสนคน
“คารม” เผยรัฐบาลปลื้ม OTOP Midyear 2023 รวมยอดจำหน่ายทะลุ 447 ล้านบาท  9 วัน สร้างรายได้ผู้ประกอบการ 447 ล้านบาท ยอดผู้เที่ยวชมงานกว่า 1.6 แสนคน
วันนี้ (4 ตุลาคม 2566) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ตามที่รัฐบาลมอบหมายให้กระทรวงมหาดไทย โดยกรมการพัฒนาชุมชน จัดงาน OTOP Midyear 2023 ระหว่างวันที่ 23 กันยายน 2566 ถึงวันที่ 1 ตุลาคม 2566 ณ ศูนย์แสดงสินค้าและการประชุมอิมแพค เมืองทองธานี เพื่อส่งเสริมการตลาด สร้างรายได้ให้กับผู้ประกอบการ OTOP ตามนโยบายของคณะกรรมการอำนวยการหนึ่งตำบล หนึ่งผลิตภัณฑ์แห่งชาติ ซึ่งตลอด 9 วัน ได้รับความสนใจจากพี่น้องประชาชนในพื้นที่กรุงเทพมหานคร จังหวัดนนทบุรี ปทุมธานี สมุทรปราการ และจังหวัดใกล้เคียง เดินทางมาจับจ่ายใช้สอยและร่วมให้กำลังใจพี่น้องชาวบ้านผู้ประกอบการกว่า 1,670 คนจากทั่วทุกภาคของประเทศไทย
นายคารม กล่าวว่า ยอดการจำหน่ายผลิตภัณฑ์ OTOP ทั้งงานรวม จำนวนเงินทั้งสิ้น 447,009,957 บาท มีผู้เที่ยวชม และอุดหนุนสินค้า จำนวน 166,143 คน โดยผลิตภัณฑ์ที่ได้รับความนิยมเลือกซื้อ 5 อันดับแรก คือ 1) กลุ่มผ้าและเครื่องแต่งกาย มียอดจำหน่าย 136,425,482 บาท 2) โซนศิลปิน OTOP มียอดจำหน่าย 62,679,372 บาท 3) OTOP ชวนชิม ผักและผลไม้ มียอดจำหน่าย 44,851,189 บาท 4) ของใช้ ของตกแต่ง 41,754,483 บาท และ 5) โซน OTOP ขึ้นเครื่อง 35,388,990 บาท
“รัฐบาลให้ความสำคัญในการสร้างงาน สร้างอาชีพ สร้างรายได้ของประชาชน ขยายผลและสนับสนุนให้มีโครงการหนึ่งตำบล หนึ่งผลิตภัณฑ์ (OTOP) พร้อมกับส่งเสริมให้ความรู้แก่ผู้ประกอบการ มุ่งยกระดับคุณภาพมาตรฐานผลิตภัณฑ์ให้สอดคล้องกับความต้องการของตลาด รวมทั้งเพิ่มช่องทางการตลาดให้มีความหลากหลาย เพิ่มตลาดให้มากยิ่งขึ้น ตลอดจนอำนวยความสะดวกให้ประชาชน ผู้ประกอบการเข้าถึงแหล่งเงินทุน เพื่อยกระดับคุณภาพชีวิตของประชาชน ผู้ประกอบการ สร้างเศรษฐกิจฐานรากที่เข้มแข็งของประเทศ”นายคารม ย้ำ

ที่มา : https://www.thaigov.go.th/news/contents/details/72909