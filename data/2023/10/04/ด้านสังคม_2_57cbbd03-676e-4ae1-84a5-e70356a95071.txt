รัฐบาลไทย-ข่าวทำเนียบรัฐบาล-“รพ.หลวงพ่อคูณ ปริสุทฺโธ” รพ.แม่ข่ายโซนบนฝั่งตะวันตก จ.นครราชสีมา ขยายบริการเฉพาะทาง ลดการส่งต่อผู้ป่วย


วันพุธที่ 4 ตุลาคม 2566
“รพ.หลวงพ่อคูณ ปริสุทฺโธ” รพ.แม่ข่ายโซนบนฝั่งตะวันตก จ.นครราชสีมา ขยายบริการเฉพาะทาง ลดการส่งต่อผู้ป่วย
รัฐมนตรีว่าการกระทรวงสาธารณสุข เปิดโรงพยาบาลหลวงพ่อคูณ ปริสุทฺโธ ขยายบริการด้านการแพทย์เฉพาะทางหลายสาขา พร้อมเป็นแม่ข่ายโรงพยาบาลโซนบนฝั่งตะวันตกของจังหวัดนครราชสีมา ช่วยลดการส่งต่อผู้ป่วย ลดการเดินทางของประชาชน
รัฐมนตรีว่าการกระทรวงสาธารณสุข เปิดโรงพยาบาลหลวงพ่อคูณ ปริสุทฺโธ ขยายบริการด้านการแพทย์เฉพาะทางหลายสาขา พร้อมเป็นแม่ข่ายโรงพยาบาลโซนบนฝั่งตะวันตกของจังหวัดนครราชสีมา ช่วยลดการส่งต่อผู้ป่วย ลดการเดินทางของประชาชน และนำเทคโนโลยีมาใช้บริหารจัดการระบบบริการ รองรับนโยบายบัตรประชาชนใบเดียวรักษาทุกที่ของเขตสุขภาพที่ 9
วันนี้ (4 ตุลาคม 2566) นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานเปิด โรงพยาบาลหลวงพ่อคูณ ปริสุทฺโธ จังหวัดนครราชสีมา โดยมี แพทย์หญิงนวลสกุล บำรุงพงษ์ คณะที่ปรึกษารัฐมนตรีว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข คณะผู้บริหารกระทรวงสาธารณสุข และผู้บริหารส่วนราชการร่วมพิธี
นายแพทย์ชลน่านกล่าวว่า รัฐบาลและกระทรวงสาธารณสุขมีนโยบายที่จะยกระดับการบริการสุขภาพโดยยึดประชาชนเป็นศูนย์กลาง ครอบคลุมทุกมิติทั้งการส่งเสริมสุขภาพ ป้องกันโรค รักษา และฟื้นฟูสุขภาพ รวมถึงเพิ่มการเข้าถึงบริการรักษาพยาบาลในกลุ่มโรคเฉพาะทาง และนำเทคโนโลยีดิจิทัลมาใช้ในระบบบริการเพื่ออำนวยความสะดวกแก่ประชาชนและเจ้าหน้าที่ผู้ให้บริการ โดยโรงพยาบาลหลวงพ่อคูณ ปริสุทฺโธ ซึ่งเปลี่ยนชื่อจากโรงพยาบาลด่านขุนทด 2 เพื่อถวายเป็นอนุสรณ์แก่หลวงพ่อคูณ ปริสุทฺโธ ที่สนับสนุนกิจการด้านสาธารณสุขมาอย่างต่อเนื่อง ได้รับจัดสรรที่ดินจำนวน 124 ไร่ จากกรมธนารักษ์ สร้างเป็นโรงพยาบาลชุมชนขนาด 120 เตียง ได้ตอบรับนโยบายโดยขยายบริการในสาขาเฉพาะทางมากขึ้น เช่น อายุรศาสตร์, กุมารเวชศาสตร์, เวชศาสตร์ครอบครัว, สูติศาสตร์-นรีเวชวิทยา,ศัลยกรรมกระดูกและข้อ, การแพทย์แผนไทยและการแพทย์ทางเลือก และการพยาบาลเฉพาะทางในอีกหลายสาขา
นอกจากนี้ ยังทำหน้าที่เป็นโรงพยาบาลแม่ข่ายโซนบนฝั่งตะวันตกร่วมกับโรงพยาบาลด่านขุนทดเดิม ดูแลสุขภาพประชาชนในอำเภอด่านขุนทด จำนวน 1.26 แสนคน และพื้นที่ข้างเคียง ช่วยลดการส่งต่อผู้ป่วยไปรับการรักษาที่โรงพยาบาลมหาราชนครราชสีมา ซึ่งอยู่ห่างไปกว่า 60 กิโลเมตร และมีผู้เข้ารับบริการจำนวนมากอยู่แล้ว รวมทั้งยังได้ปรับภูมิทัศน์ของโรงพยาบาลให้เอื้อต่อการบริการประชาชน และนำเทคโนโลยีดิจิทัลมาใช้ในการบริหารจัดการระบบเป็น Smart Hospital เช่น การใช้บัตรประจำตัวประชาชนใบเดียวลงทะเบียนเข้ารับบริการ ซึ่งสอดรับกับการขับเคลื่อนตามนโยบาย Quick Win กระทรวงสาธารณสุข ที่เขตสุขภาพที่ 9 จะนำร่องโครงการ “บัตรประชาชนใบเดียวรักษาทุกที่ One ID Card Smart Hospital” ร่วมกับเขตสุขภาพที่ 1, 4 และ 12
***************************** 4 ตุลาคม 2566

ที่มา : https://www.thaigov.go.th/news/contents/details/72926