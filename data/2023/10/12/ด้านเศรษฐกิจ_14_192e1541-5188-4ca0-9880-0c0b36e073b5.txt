รัฐบาลไทย-ข่าวทำเนียบรัฐบาล-บขส. พร้อมอำนวยความสะดวกประชาชนเดินทางในช่วงวันหยุดยาวเดือนตุลาคมนี้ พร้อมเน้นย้ำมาตรการความปลอดภัย แนะเผื่อเวลาเดินทางเข้าใช้สถานีขนส่งเลี่ยงรถติด


วันพฤหัสบดีที่ 12 ตุลาคม 2566
บขส. พร้อมอำนวยความสะดวกประชาชนเดินทางในช่วงวันหยุดยาวเดือนตุลาคมนี้ พร้อมเน้นย้ำมาตรการความปลอดภัย แนะเผื่อเวลาเดินทางเข้าใช้สถานีขนส่งเลี่ยงรถติด
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า ในช่วงเดือนตุลาคมนี้จะมีวันหยุดยาวติดต่อกัน ประกอบด้วย วันนวมินทรมหาราช ระหว่างวันที่ 13  - 15 ตุลาคม 2566 และวันปิยมหาราช ระหว่างวันที่  21  -  23 ตุลาคม 2566 บริษัท ขนส่ง จำกัด (บขส.) คาดการณ์ว่าในช่วงวันหยุดดังกล่าวจะมีประชาชนและนักท่องเที่ยวเดินทางเป็นจำนวนมาก ดังนั้น เพื่อเตรียมความพร้อมอำนวยความสะดวกประชาชน จึงได้มอบหมายหน่วยงานที่เกี่ยวข้องเตรียมความพร้อมของพนักงาน รถโดยสาร และสถานีขนส่งให้พร้อมบริการประชาชนให้ได้รับความสะดวก รวดเร็ว และปลอดภัย พร้อมเน้นย้ำให้มีการเพิ่มความเข้มงวดในการดูแลรักษาความปลอดภัย จุดตรวจสัมภาระบริเวณประตูทางเข้าสถานีขนส่งและบริเวณโดยรอบ อย่างไรก็ดีในการเดินทางในช่วงวันหยุดนี้ ขอให้ประชาชนวางแผนการเดินทางล่วงหน้าและเผื่อเวลาในการเดินทาง เพื่อหลีกเลี่ยงการจราจรที่อาจหนาแน่นในช่วงเวลาเย็น โดยเฉพาะที่สถานีขนส่งผู้โดยสารกรุงเทพ (จตุจักร)
ปัจจุบัน บขส. พร้อมให้บริการเดินรถในเส้นทางต่าง ๆ 57 เส้นทาง ประกอบด้วย ภาคเหนือ 19 เส้นทาง อาทิ เส้นทางกรุงเทพฯ - แม่สอด กรุงเทพฯ - ป่าแดด - เชียงของ และกรุงเทพฯ - คลองลาน ภาคใต้ 16 เส้นทาง อาทิ เส้นทางกรุงเทพฯ - ดอนสัก - เกาะสมุย กรุงเทพฯ (หมอชิต 2) - สตูล และกรุงเทพฯ (หมอชิต 2) - เกาะพะงัน และภาคตะวันออกเฉียงเหนือและตะวันออก 22 เส้นทาง อาทิ เส้นทางกรุงเทพฯ - นครพนม กรุงเทพฯ - เชียงคาน และกรุงเทพฯ - เวียงจันทน์ เป็นต้น ทั้งนี้ ผู้โดยสารสามารถจองตั๋ว บขส. ได้ที่ช่องจำหน่ายตั๋ว และตัวแทนจำหน่ายตั๋วของ บขส. ทั่วประเทศ สำหรับลูกค้าสมาชิก บขส. Card จองตั๋วผ่านช่องทางออนไลน์ Application : E-ticket หรือ Website บขส. : https://tcl99web.transport.co.th เดินทางในระหว่างวันที่ 13 - 23 ตุลาคมนี้ จะได้รับคะแนนสะสมคูณ 2 นอกจากนี้ ผู้โดยสารสามารถใช้สิทธิ์บัตรสวัสดิการแห่งรัฐเดินทางกับ บขส. ได้อีกด้วย สอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/73299