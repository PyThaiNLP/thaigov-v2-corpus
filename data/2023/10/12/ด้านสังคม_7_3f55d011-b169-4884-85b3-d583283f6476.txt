รัฐบาลไทย-ข่าวทำเนียบรัฐบาล-รมว.สธ. รับ 15 คนไทยกลับจากอิสราเอลชุดแรก ส่งทีมแพทย์ดูแลสุขภาพกาย-ใจ ก่อนส่งกลับภูมิลำเนา


วันพฤหัสบดีที่ 12 ตุลาคม 2566
รมว.สธ. รับ 15 คนไทยกลับจากอิสราเอลชุดแรก ส่งทีมแพทย์ดูแลสุขภาพกาย-ใจ ก่อนส่งกลับภูมิลำเนา
รัฐมนตรีว่าการกระทรวงสาธารณสุข ต้อนรับคนไทยกลับจากอิสราเอลชุดแรก 15 คน ที่สถาบันบำราศนราดูร ส่งให้ทีมแพทย์คัดกรองสุขภาพกายและจิตใจ ก่อนให้กลับภูมิลำเนา โดยมีคนไทยที่ได้รับบาดเจ็บจากเหตุถูกยิง 4 ราย แพทย์ส่งตัวไปรับการตรวจรักษาเพิ่มเติม
รัฐมนตรีว่าการกระทรวงสาธารณสุข ต้อนรับคนไทยกลับจากอิสราเอลชุดแรก 15 คน ที่สถาบันบำราศนราดูร ส่งให้ทีมแพทย์คัดกรองสุขภาพกายและจิตใจ ก่อนให้กลับภูมิลำเนา โดยมีคนไทยที่ได้รับบาดเจ็บจากเหตุถูกยิง 4 ราย แพทย์ส่งตัวไปรับการตรวจรักษาเพิ่มเติมที่โรงพยาบาลราชวิถี 2 ราย พร้อมเผยแนวทางดูแลคนไทยที่จะเดินทางกลับชุดต่อไป
บ่ายวันนี้ (12 ตุลาคม 2566) ที่สถาบันบำราศนราดูร จ.นนทบุรี นพ.ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข และคณะผู้บริหารจากกระทรวงสาธารณสุข กระทรวงพัฒนาสังคมและความมั่นคงของมนุษย์ และกระทรวงแรงงาน ร่วมให้การต้อนรับคนไทยชุดแรกที่เดินทางกลับจากประเทศอิสราเอล จำนวน 15 คน ถึงประเทศไทย ณ ท่าอากาศยานสุวรรณภูมิ และเดินทางมายังสถาบันบำราศนราดูร เพื่อคัดกรองสุขภาพทางกายและสุขภาพจิต ก่อนการเดินทางกลับภูมิลำเนา
นายแพทย์ชลน่านกล่าวว่า ได้มอบหมายให้กรมการแพทย์จัดทีมแพทย์ 2 ทีม กรมสุขภาพจิตจัดทีม MCATT 2 ทีม ประจำสนามบินสุวรรณภูมิและอาคารศูนย์กักกัน (Quarantine Center) สถาบันบำราศนราดูรพร้อมรถพยาบาล เพื่อคัดกรองสุขภาพทางกายและสุขภาพจิต และส่งต่อผู้ที่จำเป็นต้องเข้ารับการรักษาพยาบาลตามแผน คือ โรงพยาบาลราชวิถี โรงพยาบาลเลิดสิน และโรงพยาบาลนพรัตนราชธานี รับส่งต่อกรณีเจ็บป่วยทางกาย และสถาบันจิตเวชศาสตร์สมเด็จเจ้าพระยา โรงพยาบาลศรีธัญญา และสถาบันกัลยาณ์ราชนครินทร์ รับส่งต่อกรณีมีปัญหาสุขภาพจิต โดยคนไทยที่เดินทางกลับมาชุดแรกนี้ มีผู้ได้รับบาดเจ็บจากการถูกยิง 4 ราย มีบาดแผลที่เข่า 1 ราย ขา 1 ราย ไหล่ 1 ราย และแขน 1 ราย ได้รับการรักษามาแล้วจากประเทศต้นทาง ทีมแพทย์ที่ประจำอาคารศูนย์กักกันได้ทำการเปิดแผลเพื่อประเมินอาการอีกครั้ง และให้ส่งตัวผู้บาดเจ็บที่ขา 2 ราย ไปรับการตรวจรักษาเพิ่มเติมที่โรงพยาบาลราชวิถี ซึ่งได้มอบหมายให้กองสาธารณสุขฉุกเฉิน สำนักงานปลัดกระทรวงสาธารณสุข รวบรวมรายชื่อ อาการ เบอร์โทรศัพท์ เพื่อใช้ติดตามอาการต่อไป
"หลังจากการตรวจประเมินแล้ว จะแบ่งการดูแล 3 แนวทาง คือ แรงงานที่ประสงค์จะพักที่นี่ก่อน แม้ไม่มีอาการอะไร ก็จัดที่พักที่นี่พร้อมกับญาติ , กลุ่มที่มีอาการจะเข้ากระบวนการเยียวยา ให้คำปรึกษาแนะนำ ก็จะให้พักที่นี่เช่นกัน และกรณีต้องการกลับบ้านเมื่อมีความพร้อม จะส่งกลับโดยกระทรวงการพัฒนาสังคมและความมั่นคงของมนุษย์เป็นผู้ดูแล สำหรับเบื้องต้นเท่าที่พูดคุยสภาพจิตใจยังถือว่าปกติดี แต่ต้องรอดูรายละเอียดอีกครั้ง" นพ.ชลน่านกล่าว
นพ.ชลน่านกล่าวต่อว่า สำหรับคนไทยที่จะเดินทางกลับจากอิสราเอลในชุดถัดไป ได้รับรายงานว่า จะเดินทางด้วยเที่ยวบินพิเศษของกองทัพอากาศ วันที่ 15 ตุลาคม จำนวน 120 - 140 คน ถึงประเทศไทยวันที่ 16 ตุลาคม 2566 เวลาประมาณ 04.40 น. ที่สนามบินดอนเมือง และวันที่ 18 ตุลาคม เดินทางกลับด้วยสายการบิน Israel Airline เที่ยวบิน LY083 จำนวน 80 คน ถึงประเทศไทยวันที่ 19 ตุลาคม เวลาประมาณ 11.00 น. ที่สนามบินสุวรรณภูมิ เบื้องต้น กำหนดแผนการดูแลสุขภาพ ดังนี้ การคัดกรองสุขภาพกาย โดยสำนักงานสาธารณสุขจังหวัดสมุทรปราการ โรงพยาบาลสมุทรปราการ และโรงพยาบาลบางพลี ณ สนามบินสุวรรณภูมิ, กรมแพทย์ทหารอากาศ และโรงพยาบาลภูมิพล ณ บน.6 ดอนเมือง และสำนักงานสาธารณสุขจังหวัดระยอง และโรงพยาบาลระยอง ณ สนามบินอู่ตะเภา การคัดกรองสุขภาพจิต โดยกรมสุขภาพจิตและศูนย์สุขภาพจิตที่ 6 จังหวัดชลบุรี และการคัดกรองโรคติดต่อ โดยกรมควบคุมโรคและกองด่านควบคุมโรคติดต่อระหว่างประเทศและกักกันโรค ทั้งนี้ หลังเดินทางกลับถึงภูมิลำเนาแล้ว จะมีการติดตามดูแลสุขภาพกาย/สุขภาพจิตต่อเนื่อง โดยสำนักงานสาธารณสุขจังหวัดและโรงพยาบาลในภูมิลำเนา
************************************* 12 ตุลาคม 2566

ที่มา : https://www.thaigov.go.th/news/contents/details/73292