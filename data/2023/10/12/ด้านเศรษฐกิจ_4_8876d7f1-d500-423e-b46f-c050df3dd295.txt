รัฐบาลไทย-ข่าวทำเนียบรัฐบาล-“ธรรมนัส” ย้ำชัด ลูกน้องต้องไม่ตายฟรี เตรียมมาตรการเยียวยาและป้องกันไม่ให้เกิดเหตุซ้ำ


วันพฤหัสบดีที่ 12 ตุลาคม 2566
“ธรรมนัส” ย้ำชัด ลูกน้องต้องไม่ตายฟรี เตรียมมาตรการเยียวยาและป้องกันไม่ให้เกิดเหตุซ้ำ
“ธรรมนัส” ย้ำชัด ลูกน้องต้องไม่ตายฟรี เตรียมมาตรการเยียวยาและป้องกันไม่ให้เกิดเหตุซ้ำ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยถึงกรณีเจ้าหน้าที่กรมปศุสัตว์ถูกยิงเสียชีวิต 1 ราย ขณะปฏิบัติหน้าที่เข้าตรวจค้นห้องเย็นในพื้นที่จังหวัดเพชรบูรณ์ เมื่อวันที่ 11 ตุลาคม ที่ผ่านมานั้น โดยในช่วงเช้าวันนี้ รัฐมนตรีเกษตรฯ พร้อมด้วยนายประยูร อินสกุล ปลัดกระทรวงเกษตรและสหกรณ์ และผู้บริหารที่เกี่ยวข้อง เดินทางไปยังห้องประชุมกรมปศุสัตว์ เรียกผู้บริหารกรมปศุสัตว์ทั้งส่วนกลางและภูมิภาคประชุมหารือในประเด็นการเยียวยาครอบครัวของเจ้าหน้าที่ที่เสียชีวิต และมาตรการด้านความปลอดภัยของเจ้าหน้าที่ผู้ปฏิบัติงานที่เกี่ยวข้องซึ่งอาจมีความเสี่ยงขณะปฏิบัติหน้าที่ ขณะเดียวกันได้ให้กำลังใจแก่เจ้าหน้าที่ที่เกี่ยวข้อง ให้มีกำลังใจที่เข้มแข็งในการเข้าปฏิบัติงานอย่างเต็มที่และในฐานะที่เป็นผู้บังคับใช้กฎหมายด้านปศุสัตว์ ซึ่งหลังจากนี้ ได้มอบนโยบายให้ประสานหน่วยงานรัฐที่เกี่ยวข้อง ร่วมบูรณาการในการเข้าปฏิบัติการอย่างรัดกุมต่อไป
“จากนี้ไป กระทรวงเกษตรฯ โดยกรมปศุสัตว์ จะปฏิบัติการเชิงรุกมากขึ้น โดยประสานหน่วยงานที่เกี่ยวข้องทั้ง 4 เหล่าทัพ ผู้ว่าราชการจังหวัด ฯลฯ ในการเข้าปฏิบัติงานด้วยความปลอดภัย และจะมีการกวาดล้างขบวนการลักลอบนำเข้า-ส่งออกสินค้าเกษตรผิดกฎหมายอย่างเข้มข้นและให้สิ้นซาก โดยมอบหมายปลัดกระทรวงเกษตรและสหกรณ์ เร่งรัดการดำเนินงานตั้งแต่วันนี้ และให้เห็นผลการดำเนินงาน 100% ภายในวันที่ 20 ตุลาคม 2566 นี้ทันที สำหรับกรณีการเยียวยาครอบครัวของเจ้าหน้าที่ที่เสียชีวิต ได้รับสวัสดิการตามสิทธิ์ และบุตรจะได้รับการศึกษาจนจบปริญญาตรี ส่วนเรื่องคดีความได้เร่งรัดดำเนินคดีผู้กระทำผิดโดยเร็วที่สุดด้วย" รัฐมนตรีเกษตรฯ กล่าว
ขณะดียวกัน นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการแถลงข่าวร่วมกับนายชัย วัชรงค์ โฆษกประจำสำนักนายกรัฐมนตรี ณ ทำเนียบรัฐบาล ว่า จากนโยบายของรัฐบาลและกระทรวงเกษตรและสหกรณ์ที่ประกาศสงครามกับสินค้าปศุสัตว์ที่ลักลอบนำเข้า-ส่งออกผิดกฎหมาย โดยได้ดำเนินการตรวจสอบและกวาดล้างขบวนการผิดกฎหมายดังกล่าวอย่างเข้มข้น ส่งผลกระทบต่อผู้มีอิทธิพลที่เกี่ยวข้องและสถานการณ์มีความรุนแรงเพิ่มขึ้น ซึ่งรัฐบาลให้ความตระหนักและเล็งเห็นถึงความปลอดภัยของเจ้าหน้าที่ที่ปฏิบัติงานด้วยความเสี่ยง จึงพร้อมให้การสนับสนุนหน่วยงานที่เกี่ยวข้องอย่างเต็มที่ เพื่อสร้างขวัญกำลังใจแก่เจ้าหน้าที่ที่เกี่ยวข้องให้สามารถปฏิบัติงานได้อย่างเต็มที่ พร้อมกันนี้ได้มอบหมายกรมปศุสัตว์ตรวจสอบย้อนหลังถึงช่องทางการนำเข้า การเสียภาษี และเส้นทางการเงินต่าง ๆ เพื่อสืบหาต้นตอการเข้ามาของสินค้าเกษตรผิดกฎหมายและเตรียมกวาดล้างให้สิ้นซากต่อไป

ที่มา : https://www.thaigov.go.th/news/contents/details/73277