รัฐบาลไทย-ข่าวทำเนียบรัฐบาล-พ่อเมืองขอนแก่นจับมือนายกเหล่ากาชาดจังหวัดขอนแก่นติดตามสถานการณ์การสู้รบในอิสราเอล พร้อมดูแลช่วยเหลือครอบครัวแรงงาน และประสานส่วนที่เกี่ยวข้องติดตามข้อมูลตลอด 24 ชั่วโมง


วันพฤหัสบดีที่ 12 ตุลาคม 2566
11/10/2566
พิมพ์
พ่อเมืองขอนแก่นจับมือนายกเหล่ากาชาดจังหวัดขอนแก่นติดตามสถานการณ์การสู้รบในอิสราเอล พร้อมดูแลช่วยเหลือครอบครัวแรงงาน และประสานส่วนที่เกี่ยวข้องติดตามข้อมูลตลอด 24 ชั่วโมง
พ่อเมืองขอนแก่นจับมือนายกเหล่ากาชาดจังหวัดขอนแก่นติดตามสถานการณ์การสู้รบในอิสราเอล พร้อมดูแลช่วยเหลือครอบครัวแรงงาน และประสานส่วนที่เกี่ยวข้องติดตามข้อมูลตลอด 24 ชั่วโมง
เมื่อวันที่ 10 ต.ค. 66 นายไกรสร กองฉลาด ผู้ว่า ราชการจังหวัดขอนแก่น เปิดเผยว่า เหล่ากาชาดจังหวัดขอนแก่น นำโดยนางกรรณิกา กองฉลาด นายกเหล่ากาชาดจังหวัดขอนแก่น ได้ลงพื้นที่เพื่อมอบถุงยังชีพ และให้กำลังใจแก่ครอบครัวผู้ได้รับผลกระทบจากสถานการณ์สู้รบในประเทศอิสราเอล โดยเฉพาะผู้ที่คาดว่าจะเสียชีวิตทุกรายแล้ว ซึ่งในขณะนี้อยู่ในระหว่างการตรวจสอบความถูกต้องของกระทรวงแรงงานและกระทรวงการต่างประเทศ หากมีการเสียชีวิตจริง จังหวัดจะรายงานแก่ครอบครัวผู้ที่ได้รับผลกระทบ และหาแนวทางช่วยเหลือครอบครัวผู้เสียชีวิตอย่างรวดเร็ว
นายไกรสร กองฉลาด ผู้ว่าราชการจังหวัดขอนแก่น กล่าวว่า จากสถานการณ์ในตะวันออกกลาง ในประเด็นความไม่สงบในประเทศอิสราเอล หลังจากที่กลุ่มฮามาสเข้าโจมตีอิสราเอลครั้งใหญ่ที่สุดในรอบ 50 ปี เมื่อเช้าวันเสาร์ที่ 7 ต.ค.ที่ผ่านมา สำนักงานแรงงานจังหวัดขอนแก่น ได้มอบหมายให้อาสาสมัครแรงงาน ดำเนินการตรวจสอบข้อมูลแรงงานไทยที่เดินทางไปทำงานที่อิสราเอล และมีภูมิลำเนาที่ขอนแก่น พบว่ามีจำนวนทั้งสิ้น 1,165 คน โดยในอำเภอหนองสองห้อง ทางจังหวัดขอนแก่นได้รับแจ้งจากญาติว่ามีแรงงานไทยคาดว่าจะเสียชีวิตจากเหตุการณ์ดังกล่าว จำนวน 3 ราย ซึ่งนางกรรณิกา กองฉลาด นายกเหล่ากาชาดจังหวัดขอนแก่น พร้อมด้วยเหล่ากาชาดจังหวัดขอนแก่น ได้ลงพื้นที่เพื่อมอบถุงยังชีพ และให้กำลังใจครอบครัวผู้ได้รับผลกระทบ จำนวน 3 ราย แล้ว ประกอบไปด้วย 1) นายพิชิต นาจันทร์ อายุ 27 ปี อยู่บ้านเลขที่ 143 ม.6 ต.โนนธาตุ 2) นายอภิชาติ กุสะรัมย์ อายุ 29 ปี อยู่บ้านเลขที่ 34/1 ม.6 ต.โนนธาตุ 3) นายพงษ์เทพ กุสะรัมย์ อายุ 26 ปี อยู่บ้านเลขที่ 34/1 ม.6 ต.โนนธาตุ อ.หนองสองห้อง จ.ขอนแก่น
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า ตนได้สั่งการให้นายอำเภอทุกอำเภอที่มีแรงงานไทยที่ไปทำงานที่ประเทศอิสราเอล ลงพื้นที่ตรวจเยี่ยมกำลังใจครอบครัวแรงงานชาวไทยที่ทำงานอยู่ในประเทศอิสราเอล เพื่อสร้างขวัญ กำลังใจ ตลอดจนสภาวะต่าง ๆ พร้อมทั้งประสานข้อมูลความต้องการของครอบครัวและตัวผู้ใช้แรงงาน โดยหากมีความประสงค์จะเดินทางกลับประเทศไทย จังหวัดขอนแก่นพร้อมประสานส่วนกลางในการให้ความช่วยเหลือนำตัวบุคคลดังกล่าวกลับสู่ประเทศไทย
“ทั้งนี้หากครอบครัวหรือญาติของแรงงานไทยที่ทำงานในประเทศอิสราเอลต้องการประสานข้อมูลและติดตามสถานการณ์แรงงานไทยในประเทศอิสราเอล สามารถติดต่อได้ที่ศูนย์ช่วยเหลือแรงงานและติดตามสถานการณ์การสู้รบในอิสราเอล จังหวัดขอนแก่น หรือติดต่อสถานเอกอัครราชทูต ณ กรุงเทลอาวีฟ หมายเลขโทรศัพท์ +972 546368150 หรือศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายไกรสร กองฉลาด ผู้ว่าราชการจังหวัดขอนแก่น กล่าวทิ้งท้าย

ที่มา : https://www.thaigov.go.th/news/contents/details/73252