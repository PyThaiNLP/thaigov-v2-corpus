รัฐบาลไทย-ข่าวทำเนียบรัฐบาล-เอกอัครราชทูตออสเตรเลียประจำประเทศไทย และเอกอัครราชทูตออสเตรเลียด้านสิทธิมนุษยชนเข้าเยี่ยมคารวะและหารือข้อราชการกับรัฐมนตรีว่าการกระทรวงยุติธรรม


วันพฤหัสบดีที่ 12 ตุลาคม 2566
12/10/2566
พิมพ์
เอกอัครราชทูตออสเตรเลียประจำประเทศไทย และเอกอัครราชทูตออสเตรเลียด้านสิทธิมนุษยชนเข้าเยี่ยมคารวะและหารือข้อราชการกับรัฐมนตรีว่าการกระทรวงยุติธรรม
เอกอัครราชทูตออสเตรเลียประจำประเทศไทย และเอกอัครราชทูตออสเตรเลียด้านสิทธิมนุษยชนเข้าเยี่ยมคารวะและหารือข้อราชการกับรัฐมนตรีว่าการกระทรวงยุติธรรม
ในวันพฤหัสบดีที่ ๑๒ ตุลาคม ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายวัลลภ นาคบัว รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม และนางสาวเอมอร เสียงใหญ่ ผู้ตรวจราชการกระทรวงยุติธรรม ได้ให้การต้อนรับ นางสาวแอนเจลา แม็กดอนัลด์ (H.E. Ms. Angela Macdonald) เอกอัครราชทูตวิสามัญผู้มีอำนาจเต็มแห่งเครือรัฐออสเตรเลียประจำประเทศไทย และนางสาวบรอนเต้ มูลส์ (Ms. Bronte Moules) เอกอัครราชทูตออสเตรเลียด้านสิทธิมนุษยชน และคณะ ในโอกาสเข้าเยี่ยมคารวะและหารือข้อราชการ ณ ห้องรับรองประจำกระทรวงยุติธรรม (ห้อง ๓ - ๐๑) ชั้น ๓ อาคารกระทรวงยุติธรรม
โดยทั้งสองฝ่ายได้หารือในประเด็นความร่วมมือการต่อต้านการค้ามนุษย์ผ่านโครงการอาเซียน - ออสเตรเลีย และการจัดตั้งศูนย์ความเป็นเลิศเพื่อต่อต้านการค้ามนุษย์โดยมีเป้าประสงค์เพื่อให้ประเทศไทยได้รับการจัดอันดับที่ดีขึ้น รวมทั้งประเด็นสิทธิมนุษยชน สิทธิเสรีภาพในการแสดงออก โดยยึดหลักนิติธรรมที่เข้มแข็ง มีประสิทธิภาพและโปร่งใส และการขอรับการสนับสนุนการลงสมัครรับเลือกตั้งผู้พิพากษาออสเตรเลียในศาลยุติธรรมระหว่างประเทศ
ทั้งนี้ ออสเตรเลียยินดีและพร้อมสนับสนุนกระทรวงยุติธรรมในการแลกเปลี่ยนองค์ความรู้ ประสบการณ์และแนวปฏิบัติในประเด็นข้างต้น โดยเฉพาะการประสานความร่วมมือในการแก้ปัญหาการค้ามนุษย์ เพื่อยกระดับสถานะของประเทศไทยให้ดียิ่งขึ้น โดยการหารือข้อราชการในครั้งนี้นับเป็นการกระชับความสัมพันธ์ระหว่างประเทศไทยและออสเตรเลียให้มีความแน่นแฟ้นอันจะนำไปสู่การขับเคลื่อนความร่วมมือในสาขาอื่น ๆ ให้มีความก้าวหน้าต่อไป

ที่มา : https://www.thaigov.go.th/news/contents/details/73276