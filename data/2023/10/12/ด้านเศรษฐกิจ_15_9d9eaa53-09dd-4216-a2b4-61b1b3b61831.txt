รัฐบาลไทย-ข่าวทำเนียบรัฐบาล-ออมสินขานรับนโยบายรัฐ จัดโครงการเฉลิมพระเกียรติเนื่องในวันนวมินทรมหาราช 


วันพฤหัสบดีที่ 12 ตุลาคม 2566
12/10/2566
พิมพ์
ออมสินขานรับนโยบายรัฐ จัดโครงการเฉลิมพระเกียรติเนื่องในวันนวมินทรมหาราช
ธนาคารออมสินขานรับนโยบายรัฐ จัดโครงการเฉลิมพระเกียรติเนื่องในวันนวมินทรมหาราช ประกาศช่วยเหลือลูกหนี้ให้พักชำระเงินต้น จ่ายดอกเบี้ย ตามเงื่อนไขลูกหนี้ NPLs ไม่ฟ้อง ไม่ยึดทรัพย์ ไม่ขายทอดตลาด ไม่ฟ้องล้มละลาย เริ่ม 13 ตุลาคมนี้
ธนาคารออมสิน ขานรับนโยบายตามที่รัฐบาลมอบหมายให้ทุกภาคส่วนเร่งช่วยเหลือแก้ปัญหาหนี้ภาคประชาชน ธนาคารจึงได้จัดโครงการเฉลิมพระเกียรติเนื่องในวันนวมินทรมหาราช วันที่ 13 ตุลาคม 2566 โดยออกมาตรการให้ความช่วยเหลือลูกหนี้ที่ได้รับผลกระทบทางเศรษฐกิจต่อเนื่องจากการแพร่ระบาดของโควิด-19 ที่ประสบปัญหาการผ่อนชำระ และลูกหนี้บางส่วนที่มีสถานะ NPLs จากผลกระทบดังกล่าว โดยจะเปิดให้เข้าร่วมโครงการได้จนถึงวันที่ 30 ธันวาคม 2566
มาตรการแก้ไขหนี้ดังกล่าวเพื่อช่วยเหลือลูกค้ารายย่อยสินเชื่อธนาคารออมสิน ด้วยการให้พักชำระเงินต้น และมีทางเลือกจ่ายดอกเบี้ยตั้งแต่ 25% - 100% แล้วแต่กรณี ตามเงื่อนไขธนาคารและสถานะของลูกหนี้แต่ละราย เมื่อสามารถผ่อนชำระได้ตามเงื่อนไขของมาตรการ ธนาคารจะยกเว้นดอกเบี้ยค้างชำระก่อนเข้ามาตรการให้ รวมถึงลูกหนี้ที่มีสถานะ NPLs อยู่ก่อนวันที่ 30 ธันวาคม 2565 ธนาคารจะชะลอกระบวนการดำเนินคดีตามกฎหมาย โดยไม่ฟ้อง ไม่ยึดทรัพย์ ไม่ขายทอดตลาด และไม่ฟ้องล้มละลาย แล้วแต่กรณี โดยให้ผ่อนชำระได้สูงสุด 10 ปี และคิดอัตราดอกเบี้ยพิเศษตามเงื่อนไขธนาคาร ทั้งนี้ ลูกหนี้ที่ประสงค์เข้าร่วมมาตรการ โปรดติดต่อธนาคารออมสินสาขาเจ้าของบัญชีเงินกู้ หรือสาขาที่สะดวกได้ถึงวันที่ 30 ธันวาคม 2566
สอบถามรายละเอียดเพิ่มเติมได้ที่ GSB Contact Center โทร.1115 และที่ www.gsb.or.th

ที่มา : https://www.thaigov.go.th/news/contents/details/73301