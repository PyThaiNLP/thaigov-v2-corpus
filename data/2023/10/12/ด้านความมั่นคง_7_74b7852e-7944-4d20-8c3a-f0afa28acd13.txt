รัฐบาลไทย-ข่าวทำเนียบรัฐบาล-ผู้ว่าฯ ขอนแก่น รุดให้กำลังใจครอบครัวผู้ได้รับผลกระทบจากเหตุการณ์ความไม่สงบในอิสราเอล และต่อสายให้กำลังใจแรงงานที่อยู่ในที่ปลอดภัยแล้ว พร้อมมอบถุงยังชีพและเงินช่วยเหลือครอบครัว


วันพฤหัสบดีที่ 12 ตุลาคม 2566
12/10/2566
พิมพ์
ผู้ว่าฯ ขอนแก่น รุดให้กำลังใจครอบครัวผู้ได้รับผลกระทบจากเหตุการณ์ความไม่สงบในอิสราเอล และต่อสายให้กำลังใจแรงงานที่อยู่ในที่ปลอดภัยแล้ว พร้อมมอบถุงยังชีพและเงินช่วยเหลือครอบครัว
ผู้ว่าฯ ขอนแก่น รุดให้กำลังใจครอบครัวผู้ได้รับผลกระทบจากเหตุการณ์ความไม่สงบในอิสราเอล และต่อสายให้กำลังใจแรงงานที่อยู่ในที่ปลอดภัยแล้ว พร้อมมอบถุงยังชีพและเงินช่วยเหลือครอบครัวผู้ได้รับผลกระทบ สั่งการ 26 อำเภอเร่งค้นหาข้อมูลผู้ได้รับผลกระทบเพิ่มเติม
ผู้ว่าฯ ขอนแก่น รุดให้กำลังใจครอบครัวผู้ได้รับผลกระทบจากเหตุการณ์ความไม่สงบในอิสราเอล และต่อสายให้กำลังใจแรงงานที่อยู่ในที่ปลอดภัยแล้ว พร้อมมอบถุงยังชีพและเงินช่วยเหลือครอบครัวผู้ได้รับผลกระทบ และสั่งการ 26 อำเภอเร่งค้นหาข้อมูลผู้ได้รับผลกระทบเพิ่มเติม เพื่อพิจารณาหาแนวทางช่วยเหลือต่อไป
วันนี้ (11 ต.ค. 66) นายไกรสร กองฉลาด ผู้ว่าราชการจังหวัดขอนแก่น ลงพื้นที่ให้กำลังใจและมอบถุงยังชีพพร้อมเงินส่วนตัว เพื่อบำรุงขวัญกำลังใจครอบครัวผู้ได้รับผลกระทบจากเหตุการณ์ความไม่สงบในอิสราเอล จำนวน 3 ครอบครัว ในพื้นที่ตำบลโนนธาตุ อำเภอหนองสองห้อง จังหวัดขอนแก่น ซึ่งได้รับข้อมูลข่าวสารจากเพื่อนผู้ใช้แรงงานว่า มีแรงงานซึ่งเป็นสมาชิกของครอบครัวได้เสียชีวิตจากเหตุการณ์ความไม่สงบ แต่ยังไม่ได้รับการยืนยันจากทางราชการ
"ทันทีที่ทราบข่าว ตนจึงได้รีบเดินทางมายังอำเภอหนองสองห้อง เพื่อให้กำลังใจครอบครัวของผู้ใช้แรงงานทั้ง 3 รายดังกล่าว และมอบเงินส่วนตัวช่วยเหลือในเบื้องต้น ครอบครัวละ 5,000 บาท รวม 15,000 บาท โดยหากได้รับการยืนยันการเสียชีวิตจากทางกระทรวงการต่างประเทศหรือหน่วยงานที่เกี่ยวข้อง จังหวัดขอนแก่นจะได้หาแนวทางช่วยเหลือครอบครัว ทั้งตามสิทธิพึงได้ของกระทรวงแรงงาน รวมถึงด้านอื่น ๆ ต่อไป" ผวจ.ขอนแก่น กล่าว
นายไกรสร กองฉลาด ผู้ว่าราชการจังหวัดขอนแก่น ยังได้กล่าวอีกว่า นอกจากนี้ตนได้ต่อสายโทรศัพท์ไปพูดคุยกับนายเชิดศักดิ์ กะลาม ผู้รอดชีวิตจากเหตุการณ์ระเบิดโรงงาน ซึ่งทางการอิสราเอลเข้าช่วยเหลือออกมาจากพื้นที่สู้รบ ก่อนหลบซ่อนตัวในตู้คอนเทนเนอร์เป็นเวลาหลายวัน ซึ่งจากการพูดคุยพบว่ายังคงปลอดภัยดี ส่วนการกลับไทยเจ้าตัวยังไม่ตัดสินใจ จึงได้กำชับให้ดูแลตนเองและปฏิบัติตามคำแนะนำของเจ้าหน้าที่ และหากมีสิ่งใดต้องการขอรับความช่วยเหลือให้ติดต่อไปยังสถานเอกราชทูต ณ กรุงเทลอาวีฟ โดยได้มอบถุงยังชีพ และสิ่งของเพื่อเป็นกำลังใจแก่ครอบครัวในเบื้องต้น
"จังหวัดขอนแก่นได้สั่งการนายอำเภอทั้ง 26 อำเภอ ใช้กลไกผู้นำในพื้นที่สำรวจข้อมูลผู้ไปทำงานในอิสราเอล ทั้งที่ไปอย่างถูกต้องตามกฎหมาย รวมถึงที่เป็นการลักลอบไปทำงาน เพื่อค้นหาผู้ที่ได้รับผลกระทบจากเหตุการณ์ดังกล่าวเพิ่มเติม และหาแนวทางช่วยเหลือต่อไป โดยจังหวัดขอนแก่นจะได้ติดตามสถานการณ์และให้ความช่วยเหลือ ให้กำลังใจครอบครัวของผู้ใช้แรงงานที่เดินทางไปทำงานที่อิสราเอลอย่างต่อเนื่องต่อไป" ผวจ.ขอนแก่น กล่าวเพิ่มเติม

ที่มา : https://www.thaigov.go.th/news/contents/details/73257