รัฐบาลไทย-ข่าวทำเนียบรัฐบาล-พ่อเมืองหนองบัวลำภู ห่วงใยชาวไทยในอิสราเอล สั่งการตั้งศูนย์ช่วยเหลือแรงงานและติดตามสถานการณ์การสู้รบในอิสราเอล จังหวัดหนองบัวลำภู พร้อมประสานให้ความช่วยเหลือตลอด 24 ชม.


วันพฤหัสบดีที่ 12 ตุลาคม 2566
11/10/2566
พิมพ์
พ่อเมืองหนองบัวลำภู ห่วงใยชาวไทยในอิสราเอล สั่งการตั้งศูนย์ช่วยเหลือแรงงานและติดตามสถานการณ์การสู้รบในอิสราเอล จังหวัดหนองบัวลำภู พร้อมประสานให้ความช่วยเหลือตลอด 24 ชม.
พ่อเมืองหนองบัวลำภู ห่วงใยชาวไทยในอิสราเอล สั่งการตั้งศูนย์ช่วยเหลือแรงงานและติดตามสถานการณ์การสู้รบในอิสราเอล จังหวัดหนองบัวลำภู พร้อมประสานให้ความช่วยเหลือตลอด 24 ชม.
เมื่อวันที่ 10 ต.ค. 66 นายสุวิทย์ จันทร์หวร ผู้ว่าราชการจังหวัดหนองบัวลำภู เปิดเผยว่า ตนพร้อมด้วยนางณัฐติกานต์ จันทร์หวร นายกเหล่ากาชาดจังหวัดหนองบัวลำภู ได้ออกเยี่ยมให้กำลังใจครอบครัวผู้ประสบเหตุที่ได้รับบาดเจ็บจากเหตุการณ์โจมตีของกลุ่มฮามาสในประเทศอิสราเอล และสร้างการรับรู้ช่องทางการติดต่อสื่อสารและติดตามข่าวความคืบหน้าการขอเดินทางกลับประเทศไทยและการให้ความช่วยเหลือ พร้อมทั้งได้ติดต่อทางไกลผ่านระบบ Video Call เพื่อให้คำแนะนำและกำลังใจแก่สมาชิกของครอบครัวที่ปัจจุบันได้เข้าหลบภัยอยู่กับกลุ่มแรงงานไทยในสถานที่ปลอดภัยแล้ว พร้อมทั้งได้มอบถุงยังชีพให้แก่ภรรยาของผู้ได้รับบาดเจ็บ ณ บ้านเลขที่ 30 หมู่ที่ 5 ตำบลกุดดู่ อำเภอโนนสัง จังหวัดหนองบัวลำภู เพื่อเป็นขวัญและกำลังใจให้แก่ครอบครัว โดยมี แรงงานจังหวัดหนองบัวลำภู จัดหางานจังหวัดหนองบัวลำภู พัฒนาฝีมือแรงงานจังหวัดหนองบัวลำภู และเหล่ากาชาดจังหวัดหนองบัวลำภู ร่วมลงพื้นที่
นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวว่า จากการที่สถานการณ์ในตะวันออกกลางมีความตึงเครียด หลังจากที่กลุ่มฮามาสเข้าโจมตีอิสราเอลครั้งใหญ่ที่สุดในรอบ 50 ปี เมื่อเช้าวันเสาร์ที่ 7 ต.ค. 66 ที่ผ่านมา ซึ่งกลุ่มฮามาสได้ส่งกำลังภาคพื้นดินเข้ามาในแผ่นดินอิสราเอล โดยกองกำลังเหล่านี้เข้าสังหารและจับตัวประกันที่เป็นทั้งชาวอิสราเอลและชาวต่างชาติไว้เป็นจำนวนมาก และขณะนี้มีรายงานว่า การต่อสู้ของทั้งสองฝ่ายเกิดขึ้นหลายจุด ทำให้ปัจจุบันอิสราเอลก็ประกาศว่าอยู่ในภาวะสงคราม ก่อนจะโจมตีทางอากาศอย่างหนักในพื้นที่ฉนวนกาซา ซึ่งเป็นแหล่งกบดานของกลุ่มฮามาส รวมถึงมีการส่งสัญญาณด้วยว่าอาจส่งกองกำลังภาคพื้นดินเข้าไป ตอนนี้จำนวนผู้เสียชีวิตของทั้งสองฝั่งเพิ่มขึ้นอย่างต่อเนื่อง โดยล่าสุดโฆษกของฮามาสออกมาประกาศว่าจับตัวประกันได้เพิ่มอีก
“จังหวัดหนองบัวลำภู มีแรงงานที่ทำงานอยู่ในประเทศอิสราเอล รวมจำนวน 1,311 ราย ซึ่งขณะนี้ได้สั่งการให้นายอำเภอทุกอำเภอที่มีแรงงานไทยที่เดินทางไปทำงานที่ประเทศอิสราเอล ลงพื้นที่ตรวจเยี่ยมให้กำลังใจครอบครัวแรงงานชาวไทยที่ทำงานอยู่ในประเทศอิสราเอล เพื่อสร้างขวัญ กำลังใจ และประสานข้อมูลความต้องการของครอบครัว/ตัวผู้ใช้แรงงาน โดยหากมีความประสงค์จะเดินทางกลับประเทศไทย จังหวัดหนองบัวลำภูจะประสานส่วนกลางในการขอสนับสนุนให้ความช่วยเหลือนำตัวบุคคลดังกล่าวกลับสู่ประเทศไทย ทั้งนี้ หากครอบครัวหรือญาติของแรงงานไทยที่ทำงานในประเทศอิสราเอลต้องการขอรับความช่วยเหลือเร่งด่วน สามารถติดต่อได้ที่ ศูนย์ช่วยเหลือแรงงานและติดตามสถานการณ์การสู้รบในอิสราเอล จังหวัดหนองบัวลำภู หรือติดต่อสถานเอกอัครราชทูต ณ กรุงเทลอาวีฟ หมายเลขโทรศัพท์ +972 546368150 หรือศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวเพิ่มเติม

ที่มา : https://www.thaigov.go.th/news/contents/details/73251