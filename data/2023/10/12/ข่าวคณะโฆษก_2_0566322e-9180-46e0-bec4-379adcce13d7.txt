รัฐบาลไทย-ข่าวทำเนียบรัฐบาล-นายกฯ สั่งด่วนอพยพคนไทยกลับประเทศ  


วันพฤหัสบดีที่ 12 ตุลาคม 2566
11/10/2566
พิมพ์
นายกฯ สั่งด่วนอพยพคนไทยกลับประเทศ
โฆษกรัฐบาลแถลงด่วน นายกฯ สั่งการด่วน เร่งระดมเครื่องบินให้เพียงพอกับการดูแลช่วยเหลือคนไทย ทั้งกว่า 5 พันคน ย้ำต้องมีแผนชัดเจนในวันพรุ่งนี้
วันนี้ (11 ตุลาคม 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ซึ่งอยู่ระหว่างปฏิบัติภารกิจที่ประเทศมาเลเซีย สั่งการด่วนข้ามประเทศให้หน่วยงานที่เกี่ยวข้อง จัดแผนดูแลคนไทยที่ต้องการกลับประเทศไทยจากเหตุการณ์ความไม่สงบในตะวันออกกลางเร็วที่สุด
โฆษกประจำสำนักนายกรัฐมนตรีระบุว่า ท่านนายกรัฐมนตรีให้แจ้งแก่พี่น้องชาวไทยว่า ท่านนายกรัฐมนตรีได้สั่งการให้กระทรวงการต่างประเทศและกระทรวงคมนาคม เร่งเจรจากับการบินไทย สายการบินแอร์เอเชีย และสายการบินพาณิชย์อื่นๆ เป็นการด่วน เพื่อเร่งระดมจัดส่งเครื่องบินจำนวนมากที่สุดให้พอเพียงกับการไปรับคนไทยทุกคนทั้งห้าพันกว่าคนที่ต้องการเดินทางออกจากบริเวณเหตุการณ์ความไม่สงบ ตะวันออกกลาง กลับสู่มาตุภูมิโดยเร็วที่สุด
ท่านนายกรัฐมนตรีได้ย้ำว่า นาทีนี้ทุกฝ่ายที่เกี่ยวข้องจะต้องร่วมแรงร่วมใจกันพุ่งเป้าไปที่การพาคนไทยกลับบ้านให้เร็วที่สุดและปลอดภัยที่สุด แผนการจัดหาเครื่องบินเพิ่มจะต้องมีความชัดเจนภายในวันพรุ่งนี้ และกระทรวงทบวงกรมต่างๆ ที่เกี่ยวข้องจะต้องเร่งจัดทำแผนในการดูแลช่วยเหลือและเยียวยาคนไทยที่ยังติดอยู่ที่อิสราเอลและคนไทยที่เดินทางกลับมาถึงบ้านเกิดแล้วอย่างรวดเร็วและมีประสิทธิภาพสูงสุด
“นายกรัฐมนตรีห่วงใยประชาชนทุกคนที่ต้องการเดินทางกลับประเทศ รวมทั้งคนไทยที่ประสบกับความไม่สบายใจเป็นห่วงบุคคลอันเป็นที่รัก นายกรัฐมนตรีต้องการดูแลคนไทยให้ดีที่สุด และสั่งการตามสถานการณ์อย่างต่อเนื่อง โดยต้องการให้มีแผนรองรับประชาชนทุคนอย่างชัดเจนโดยเร็วที่สุด” นายสัตวแพทย์ชัย กล่าว

ที่มา : https://www.thaigov.go.th/news/contents/details/73250