รัฐบาลไทย-ข่าวทำเนียบรัฐบาล-ปลัดฯ ณัฐพล ระดมสรรพกำลังทั้งภาครัฐ เอกชน ร่วมโครงการ  “อุตสาหกรรมรวมใจ ช่วยพี่น้องชาวไทย” เร่งช่วยเหลือผู้ประกอบการและประชาชนที่ได้รับผลกระทบจากสถานการณ์น้ำท่วม


วันพฤหัสบดีที่ 12 ตุลาคม 2566
12/10/2566
พิมพ์
ปลัดฯ ณัฐพล ระดมสรรพกำลังทั้งภาครัฐ เอกชน ร่วมโครงการ  “อุตสาหกรรมรวมใจ ช่วยพี่น้องชาวไทย” เร่งช่วยเหลือผู้ประกอบการและประชาชนที่ได้รับผลกระทบจากสถานการณ์น้ำท่วม
ปลัดฯ ณัฐพล ระดมสรรพกำลังทั้งภาครัฐ เอกชน ร่วมโครงการ  “อุตสาหกรรมรวมใจ ช่วยพี่น้องชาวไทย” เร่งช่วยเหลือผู้ประกอบการและประชาชนที่ได้รับผลกระทบจากสถานการณ์น้ำท่วม
วันที่ 11 ตุลาคม 2566 ดร.ณัฐพล รังสิตพล ปลัดกระทรวงอุตสาหกรรม  เป็นประธานการประชุมเตรียมแผนรับมือสถานการณ์น้ำท่วม ภายใต้โครงการ “อุตสาหกรรมรวมใจ ช่วยพี่น้องชาวไทย” เพื่อช่วยเหลือเยียวยาผู้ประกอบการและประชาชนที่ได้รับผลกระทบ โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสุชาดา โพธิ์เจริญ ที่ปรึกษาปลัดกระทรวงอุตสาหกรรม คณะผู้บริหารระดับสูงของกระทรวงอุตสาหกรรม และอุตสาหกรรมจังหวัดทั่วประเทศ ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านระบบ Zoom Meeting
ปลัดกระทรวงอุตสาหกรรม กล่าวว่า จากสถานการณ์ปริมาณน้ำฝนที่ตกหนักอย่างต่อเนื่อง ทำให้ระดับน้ำเพิ่มสูงขึ้น ส่งผลให้เกิดน้ำท่วมเฉียบพลันในหลายพื้นที่ นางสาวพิมพ์ภัทรา วิชัยกุล  รัฐมนตรีว่าการกระทรวงอุตสาหกรรม จึงได้สั่งการให้กระทรวงอุตสาหกรรม เตรียมแผนรับมือสถานการณ์น้ำท่วมที่จะส่งผลกระทบต่อโรงงานอุตสาหกรรม และประชาชน โดยเบื้องต้นสั่งการให้สำนักงานอุตสาหกรรมจังหวัดทั่วประเทศ เข้าตรวจสอบสถานประกอบการในพื้นที่ และเร่งช่วยเหลือประชาชนที่ได้รับผลกระทบจากน้ำท่วมอย่างเร่งด่วน พร้อมเตรียมระดมความช่วยเหลือสนับสนุนจากหน่วยงานภาครัฐ เอกชน ผู้ประกอบการโรงงานอุตสาหกรรมทั่วประเทศ นำของใช้ที่จำเป็นสำหรับประชาชน จัดมอบเป็นถุง MIND ยังชีพธารน้ำใจจาก “อุตสาหกรรมรวมใจ ช่วยพี่น้องชาวไทย” เพื่อส่งมอบกำลังใจให้ผู้ประสบภัยในการก้าวข้ามผ่านวิกฤตนี้ไปด้วยกัน ทั้งนี้ ยังได้ให้กรมส่งเสริมอุตสาหกรรม กองทุนพัฒนาเอสเอ็มอีตามแนวประชารัฐ และธนาคารพัฒนาวิสาหกิจขนาดกลางและขนาดย่อมแห่งประเทศไทย เตรียมมาตรการด้านสินเชื่อ พักชำระหนี้หรือฟื้นฟูกิจการหลังน้ำลด
รองปลัดฯ ณัฏฐิญา ได้กำชับให้ทางสำนักงานอุตสาหกรรมจังหวัดทุกจังหวัด กรมโรงงานอุตสาหกรรม การนิคมอุตสาหกรรมแห่งประเทศไทย เฝ้าระวังและป้องกันพื้นที่เสี่ยงภัยจากมลพิษ สารเคมีอันตราย กากอุตสาหกรรม ที่อาจรั่วไหลจากโรงงานอุตสาหกรรม หากเกิดน้ำท่วมเฉียบพลัน นอกจากนี้ ยังได้ให้ทุกหน่วยงานในสังกัดกระทรวงอุตสาหกรรม เตรียมพร้อมช่วยกันบรรจุสิ่งของอุปโภคบริโภค เป็นถุงยังชีพเพื่อช่วยเหลือผู้ประสบภัยในพื้นที่ที่ได้รับผลกระทบโดยด่วนด้วย

ที่มา : https://www.thaigov.go.th/news/contents/details/73273