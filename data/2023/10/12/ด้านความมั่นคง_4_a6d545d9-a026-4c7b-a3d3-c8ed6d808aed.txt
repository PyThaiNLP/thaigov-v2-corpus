รัฐบาลไทย-ข่าวทำเนียบรัฐบาล-ทีมอำเภอแม่ใจ ผนึกกำลังพลัง 7 ภาคีเครือข่าย จัดกิจกรรม “สร้างสุขทุกวัด ประชา รัฐ ยั่งยืน” สนับสนุนขับเคลื่อนโครงการ “วัด ประชา รัฐ สร้างสุข” เพื่อการพัฒนาที่ยั่งยืน


วันพฤหัสบดีที่ 12 ตุลาคม 2566
11/10/2566
พิมพ์
ทีมอำเภอแม่ใจ ผนึกกำลังพลัง 7 ภาคีเครือข่าย จัดกิจกรรม “สร้างสุขทุกวัด ประชา รัฐ ยั่งยืน” สนับสนุนขับเคลื่อนโครงการ “วัด ประชา รัฐ สร้างสุข” เพื่อการพัฒนาที่ยั่งยืน
ทีม อ.แม่ใจ ผนึกกำลังพลัง 7 ภาคีเครือข่าย จัดกิจกรรม “สร้างสุขทุกวัด ประชา รัฐ ยั่งยืน” สนับสนุนขับเคลื่อนโครงการ “วัด ประชา รัฐ สร้างสุข” เพื่อการพัฒนาที่ยั่งยืน พร้อมน้อมรำลึกถึงพระมหากรุณาธิคุณในพระบาทสมเด็จพระบรมชนกาธิเบศร มหาภูมิพลอดุลยเดชมหาราช
ทีมอำเภอแม่ใจ ผนึกกำลังพลัง 7 ภาคีเครือข่าย จัดกิจกรรม “สร้างสุขทุกวัด ประชา รัฐ ยั่งยืน” สนับสนุนขับเคลื่อนโครงการ “วัด ประชา รัฐ สร้างสุข” เพื่อการพัฒนาที่ยั่งยืน พร้อมน้อมรำลึกถึงพระมหากรุณาธิคุณในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องใน “วันนวมินทรมหาราช” 13 ตุลาคม 2566
วันนี้ (11 ตุลาคม 2566) นายพีรัช จันธิมา นายอำเภอแม่ใจ เปิดเผยว่า ตนได้มอบหมายให้นายพงศ์ธร ใจมนต์ ผู้อำนวยการกลุ่มงานส่งเสริมการพัฒนาชุมชน (ทีม MOI SMART Agent for CAST กระทรวงมหาดไทย) นายพีระศักดิ์ จอมคำ ปลัดอำเภอประจำตำบลบ้านเหล่า ร่วมกับนายถวิล ใจนันตา รักษาราชการแทนพัฒนาการอำเภอแม่ใจ หัวหน้าส่วนราชการ คณะผู้บริหารเทศบาลตำบลบ้านเหล่า และเจ้าหน้าที่ กำนัน ผู้ใหญ่บ้าน กรรมการหมู่บ้าน อุบาสก อุบาสิกา คณะศรัทธาวัดปทุมทอง และประชาชนจิตอาสา ร่วมกันทำกิจกรรม Big Cleaning Day พัฒนาวัดและบริเวณถนนทางเข้าหมู่บ้าน ตามโครงการแม่ใจสร้างสุขทุกวัด ประชา รัฐ ยั่งยืน สนับสนุนการดำเนินงานโครงการวัด ประชา รัฐ สร้างสุข ถวายเป็นพระราชกุศล และน้อมรำลึกถึงพระมหากรุณาธิคุณในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องใน “วันนวมินทรมหาราช” 13 ตุลาคม 2566 โดยได้รับความเมตตาจากพระสมุห์ ฉลอง สุเมโธ เจ้าอาวาสวัดปทุมทอง และพระ ธ.ธนวฑฺฒโน เลขานุการเจ้าคณะตำบลบ้านเหล่า เอื้ออำนวยการดำเนินกิจกรรม ณ วัดปทุมทอง หมู่ที่ 2 ตำบลบ้านเหล่า อำเภอแม่ใจ จังหวัดพะเยา
นายพีรัช จันธิมา นายอำเภอแม่ใจ กล่าวว่า ตามที่กระทรวงมหาดไทย โดยนายสุทธิพงษ์ จุลเจริญ ปลัดกระทรวงมหาดไทย ได้ลงนามบันทึกข้อตกลงความร่วมมือเพื่อดำเนินงาน “โครงการวัด ประชา รัฐ สร้างสุข” ระยะที่ 2 ตามแผนยุทธศาสตร์โครงการวัด ประชา รัฐ สร้างสุข ระยะ 5 ปี (พ.ศ. 2566-2570) กับมหาเถรสมาคม โดย สมเด็จพระมหาวีรวงศ์ กรรมการมหาเถรสมาคม ประธานคณะกรรมการฝ่ายสาธารณูปการของมหาเถรสมาคม ผู้ช่วยเจ้าอาวาสวัดราชบพิธสถิตมหาสีมาราม และหน่วยงาน 13 หน่วยงาน เมื่อวันที่ 22 กุมภาพันธ์ 2566 โดยตกลงกันเป็น “ภาคีความร่วมมือ” เพื่อดำเนินโครงการวัด ประชา รัฐ สร้างสุข พัฒนาวัดด้วยแนวทาง 3-5-7-9 คือ 3 พันธกิจ 5ส 7 ขั้นตอน 9 พื้นที่ ที่ทุกภาคส่วนมีส่วนร่วม เพื่อจัดการสิ่งแวดล้อมที่เอื้อต่อสุขภาพ รวมถึงกิจกรรมเชิงพุทธ โดยจะก่อให้เกิดความเชื่อมโยง และสัมพันธภาพที่ดีให้เกิดขึ้นระหว่างวัดกับชุมชน ทำให้พระมีสุขภาพแข็งแรง วัดมีความมั่นคง ชุมชนมีความเข้มแข็งอย่างยั่งยืน
“อำเภอแม่ใจได้ขับเคลื่อนโครงการ “แม่ใจสร้างสุขทุกวัด ประชา รัฐ ยั่งยืน” เพื่อสนับสนุนการดำเนินโครงการ วัด ประชา รัฐ สร้างสุข เพื่อการพัฒนาที่ยั่งยืน โดยในระยะแรกที่ผ่านมา องค์กรปกครองส่วนท้องถิ่นทุกแห่ง ได้จัดทำบันทึกข้อตกลงความร่วมมือ (MOU) เพื่อดำเนินงานโครงการวัด ประชา รัฐ สร้างสุข ร่วมกับวัด โรงเรียน และหน่วยงานในพื้นที่ ครบทั้ง 7 แห่ง และมีการขับเคลื่อนกิจกรรมกิจกรรมจิตอาสาพัฒนาและทำความสะอาดวัด ด้วยพลัง “บวร” บ้าน วัด โรงเรียน ราชการ อย่างต่อเนื่อง เพื่อให้การดำเนินงานประสบผลสำเร็จเป็นรูปธรรม และมีความยั่งยืน” นายพีรัช กล่าวฯ
นายพีรัช จันธิมา นายอำเภอแม่ใจ กล่าวต่ออีกว่า อำเภอแม่ใจ ร่วมกับคณะสงฆ์อำเภอแม่ใจ ส่วนราชการ สถานศึกษา รัฐวิสาหกิจ องค์กรปกครองส่วนท้องถิ่น หมู่บ้าน/ชุมชน และภาคีเครือข่ายการพัฒนาในพื้นที่ ได้ลงนามบันทึกข้อตกลงความร่วมมือ เมื่อวันที่ 2 ตุลาคม 2566 โดยประกาศเจตนารมณ์เป็น “ภาคีความร่วมมือ” ดำเนินงานโครงการ “แม่ใจสร้างสุขทุกวัด ประชา รัฐ ยั่งยืน” สนับสนุนการดำเนินโครงการวัด ประชา รัฐ สร้างสุข พัฒนาวัดด้วยแนวทาง 3–5–7–9 คือ 3 พันธกิจ 1) พัฒนาพื้นที่ทางกายภาพของวัดและชุมชนให้สะอาด ร่มรื่น สวยงามเป็นสถานที่สัปปายะ 2) พัฒนาพื้นที่ทางสังคมและการเรียนรู้ของวัดและชุมชนด้วยวิถีวัฒนธรรมเชิงพุทธ และ 3) พัฒนาพื้นที่จิตใจและปัญญาตามแนวพระพุทธศาสนา โดยมีเป้าหมายสำคัญคือ “วัดสวยด้วยความสุข” และ “การสร้างวัดในใจคน” 5ส (สะสาง สะดวก สะอาด สร้างมาตรฐาน และสร้างวินัย) 7 ขั้นตอน ประกอบด้วย 1) จัดตั้งคณะกรรมการ 5ส เพื่อดำเนินงาน 2) ประกาศนโยบาย โดยการจัดทำป้ายประกาศเจตนารมณ์และการลงนามบันทึกข้อตกลงความร่วมมือ 3) อบรมให้ความรู้แนวทางการขับเคลื่อนการดำเนินงานให้กับคณะกรรมการและประชาชนในพื้นที่ 4) สำรวจพื้นที่ด้วยคณะทำงานและมอบหมายพื้นที่รับผิดชอบ วิเคราะห์จุดอ่อน/จุดที่ควรปรับปรุง 5) จัดทำแผนการดำเนินงาน/แผนการปรับปรุงพื้นที่ แผนผังวัด/วิเคราะห์พื้นที่เพื่อกำหนดแนวทาง 6) พิธีเปิด (Kick off) การทำความสะอาดครั้งใหญ่ (Big Cleaning Day) โดยความร่วมแรงร่วมใจกันของทุกภาคส่วนในพื้นที่ และ 7) ตรวจประเมินพื้นที่และสรุปผลปฏิบัติงานร่วมกัน 9 พื้นที่ภายในวัด ได้แก่ 1) ป้ายชื่อวัด บริเวณหน้าวัด และแผนผังวัด 2) การจัดการจราจร ป้ายจราจร และที่จอดรถ 3) การจัดระบบคลังวัสดุสงฆ์ และการควบคุมการเบิก-จ่ายสิ่งของ 4) ห้องน้ำ แยกห้องน้ำระหว่างพระสงฆ์และฆราวาส 5) การจัดการขยะ กำหนดที่ตั้งของถังขยะ และมีการคัดแยกขยะ 6) สภาพแวดล้อมทั่วไป จัดให้เป็นระเบียบเรียบร้อย มีความปลอดภัย 7) ระบบไฟฟ้า และการป้องกันอัคคีภัย อุปกรณ์ไฟฟ้าไม่ชำรุดเสียหาย 8) โรงครัว สะอาด เป็นระเบียบ มีการจัดการเศษอาหารให้ถูกสุขลักษณะ และ 9) อาคารเสนาสนะต่าง ๆ ภายในวัด เป็นระเบียบเรียบร้อย กำหนดเป้าหมายดำเนินการทุกวัด จำนวน 31 แห่ง โดยมอบหมายให้ส่วนราชการระดับอำเภอ หน่วยงานทุกหน่วย รับผิดชอบสนับสนุนการขับเคลื่อนโครงการฯ ทั้ง 31 วัด ในพื้นที่อำเภอแม่ใจ
พระสมุห์ ฉลอง สุเมโธ เจ้าอาวาสวัดปทุมทอง กล่าวว่า วัดปทุมทองได้เข้าร่วมโครงการวัด ประชา รัฐ สร้างสุข เมื่อเดือนกรกฏาคม 2566 โดยมีการทำบันทึกข้อตกลงความร่วมร่วมมือกับเทศบาลตำบลบ้านเหล่า โรงเรียน หน่วยงานในพื้นที่ กำนัน ผู้ใหญ่บ้าน โดยได้มีการดำเนินงานตามขั้นตอน 7 ขั้นตอนครบถ้วน มีการสำรวจวิเคราะห์ 9 พื้นที่บริเวณวัด จัดทำแผนและร่วมกันขับเคลื่อนอย่างต่อเนื่อง เกิดการเปลี่ยนแปลงดีขึ้นอย่างมาก วัดสะอาดร่มรื่น มีความเป็นระเบียบเรียบร้อย ซึ่งเป็นผลมาจากความร่วมมือร่วมแรงร่วมใจของทุกภาคส่วน ไม่ว่าจะเป็นเทศบาลตำบลบ้านเหล่า หน่วยงานในตำบล กำนัน ผู้ใหญ่บ้าน และคณะศรัทธาบ้านหนองบัว มีความเข้มแข็งดีมาก และก็เป็นนิมิตหมายที่ดีที่ท่านนายอำเภอแม่ใจได้ให้ความสำคัญปลุกพลังภาคีเครือข่ายต่าง ๆ ให้มาช่วยกัน ฟื้นคืนวิถีเดิม ๆ ให้วัดเป็นศูนย์กลางเป็นที่พึ่งให้ชาวบ้าน และเกื้อกูลซึ่งกันและกัน จนก่อให้เกิดความรักความสามัคคีในชุมชน
นายพีรัช จันธิมา นายอำเภอแม่ใจ กล่าวเพิ่มเติมว่า กิจกรรมครั้งนี้ เป็นการบูรณาการความร่วมมือของ 7 ภาคีเครือข่ายในพื้นที่ ในการสร้างวัดสวยด้วยความสุข ยึดหลัก “บ ว ร” บ้าน วัด โรงเรียน ราชการ สร้างสัปปายะ 7 คือ สิ่งที่สบาย สภาพที่เอื้อ สิ่งที่เกื้อกูล เอื้อต่อการอยู่ดีและการพัฒนาชีวิต สิ่งที่เกื้อหนุนในการบำเพ็ญภาวนาให้ได้ผลดี ช่วยให้สมาธิตั้งมั่นไม่เสื่อมถอย ซึ่งประกอบด้วย ที่อยู่อันเหมาะสมปลอดภัย แหล่งอาหารอำนวย การพูดคุยที่เหมาะสม บุคคลที่ถูกกันเหมาะสม อาหารที่เหมาะสมเกื้อกูลต่อสุขภาพ ดินฟ้าอากาศ ธรรมชาติ สิ่งแวดล้อมที่เหมาะสม และอิริยาบถที่เหมาะกัน
“วัดปทุมทอง เป็นวัดอีกแห่งหนึ่งที่ทุกฝ่ายได้มาช่วยกัน มีเทศบาลตำบลบ้านเหล่า เป็นเจ้าภาพหลักในพื้นที่ จากการที่ได้ช่วยกันจะเห็นว่า วัดมีการพัฒนาดีขึ้นอย่างมาก มีความเป็นระเบียบเรียบร้อย สะอาด มีป้ายบอกสถานที่ มีการจัดการจราจรภายในวัด จัดทำเสวียนทำปุ๋ยหมัก ห้องน้ำแยกระหว่างพระสงฆ์กับฆราวาส ที่สำคัญมีการปลูกผักสวนครัว ปลูกพืชสมุนไพร สร้างความมั่นคงทางอาหาร และทำถังขยะเปียกลดโลกร้อนด้วย และจากการประเมินเบื้องต้นตามตัวชี้วัด 31 ข้อ วัดปทุมทองได้คะแนนรวม 132 คะแนน อยู่ในเกณฑ์ระดับดีเยี่ยม ซึ่งจะเป็นวัดตัวอย่างอีกแห่งหนึ่งของอำเภอแม่ใจ ที่แสดงให้เห็นถึงการทำให้ประชาชนมีคุณภาพชีวิตที่ดี มีความสุขในทุกมิติ หมู่บ้านมีความเข้มแข็งและยั่งยืน” นายอำเภอแม่ใจ กล่าวทิ้งท้าย
#กระทรวงมหาดไทย#บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/73254