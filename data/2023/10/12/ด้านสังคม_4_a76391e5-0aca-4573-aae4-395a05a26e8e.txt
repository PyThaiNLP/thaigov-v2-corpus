รัฐบาลไทย-ข่าวทำเนียบรัฐบาล-“วราวุธ” รมว.พม. ส่ง จนท.พม. ร่วมรับคนไทยกลุ่มแรกกลับจากอิสราเอล พร้อมช่วยเหลือเยียวยาให้ที่พักระหว่างรอกลับภูมิลำเนา


วันพฤหัสบดีที่ 12 ตุลาคม 2566
“วราวุธ” รมว.พม. ส่ง จนท.พม. ร่วมรับคนไทยกลุ่มแรกกลับจากอิสราเอล พร้อมช่วยเหลือเยียวยาให้ที่พักระหว่างรอกลับภูมิลำเนา
“วราวุธ” รมว.พม. ส่ง จนท.พม. ร่วมรับคนไทยกลุ่มแรกกลับจากอิสราเอล พร้อมช่วยเหลือเยียวยาให้ที่พักระหว่างรอกลับภูมิลำเนา
วันที่ 12 ตุลาคม 2566 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีส่งผู้แทนกระทรวงการพัฒนาสังคมและความมั่นคงของมนุษย์ (พม.) ร่วมรับคนไทยกลุ่มแรกที่เดินทางกลับจากอิสราเอล ว่า ในช่วงเช้าวันนี้ (12 ต.ค. 66) กระทรวง พม. ได้ส่งทีมสหวิชาชีพ ซึ่งเป็นนักสังคมสงเคราะห์ นักจิตวิทยา เข้าร่วมทีมต้อนรับพี่น้องคนไทยที่เดินทางกลับมาจากอิสราเอล และมีขั้นตอนที่จะคอยสนับสนุนการทำงานของหน่วยงาน อื่นๆ อาทิ ถ้าหากยังไม่มีที่พักในขณะที่ไม่สามารถเดินทางกลับภูมิลำเนาได้ กระทรวง พม. จะมีสถานที่พักให้ โดยสนับสนุนได้จนกว่าจะมีญาติมารับ หรือจะสามารถเดินทางกลับเองได้
นายวราวุธ กล่าวว่า ขณะเดียวกันทีมสหวิชาชีพและนักจิตวิทยา จะประเมินว่าผู้ที่เดินทางกลับมานั้นมีสภาพจิตใจเป็นอย่างไร จะคอยให้คำปรึกษาเป็นระยะๆ และทีมของกระทรวง พม. จะประกบติดตามผู้ที่เดินทางกลับมาด้วย โดยทำงานร่วมกับกระทรวงสาธารณสุขที่จะต้องพาไปเข้าพื้นที่ศูนย์กักกัน (Quarantine Center) สถาบันบำราศนราดูร หากคนใดต้องการคำปรึกษาหรือมีความไม่สบายทางจิตใจ ทีมกระทรวง พม. พร้อมที่จะให้คำปรึกษาและให้การสนับสนุน
นายวราวุธ กล่าวต่อไปว่า สำหรับการได้ข้อมูลที่แม่นยำนั้น เป็นเรื่องที่ละเอียดอ่อน จึงไม่สามารถยืนยันได้อย่างชัดเจนว่าบุคคลที่เสียชีวิตนั้นเป็นท่านใดบ้าง มีภูมิลำเนาอยู่ที่ไหน แต่สามารถประเมินว่ามีผู้ได้รับผลกระทบกี่ราย แล้วเราให้ความช่วยเหลือเรื่องการคัดกรอง สงเคราะห์ผู้ที่ประสบปัญหา พูดคุยให้คำปลอบโยนเยียวยาจิตใจกับครอบครัวของผู้ที่ได้รับผลกระทบในแต่ละจังหวัด ตามที่เราได้รับข้อมูลมาคร่าวๆ ก่อนว่าอยู่ในจังหวัดใด พื้นที่ไหน ซึ่งจะได้ส่งเจ้าหน้าที่กระทรวง พม. เยี่ยมครอบครัวเพื่อเข้าไปพูดคุยเบื้องต้นให้มีความสบายใจมากขึ้น และประเมินสถานการณ์
นายวราวุธ กล่าวเพิ่มเติมว่า ตนเชื่อมั่นว่าเจ้าหน้าที่กระทรวง พม. ที่เข้าปฎิบัติหน้าที่ทุกคนมีประสบการณ์ สามารถดูแลพี่น้องประชาชนอย่างเต็มที่ ซึ่งต้องขอให้กำลังใจเจ้าหน้าที่ทุกคน และส่วนที่สำคัญที่สุด คือแต่ละครอบครัวที่อาจจะยังไม่ได้รับข่าวสารจากบุคคลที่ท่านรัก ต้องขอเป็นกำลังใจให้ ต้องอาศัยความอดทนเพราะทางหน่วยงานราชการไม่ต้องการให้มีข้อมูลผิดพลาดออกไป เพราะถ้าผิดพลาดไปแล้ว อาจเกิดผลกระทบทางจิตใจพอสมควร อย่างไรก็ตาม ถึงแม้ว่า ขณะนี้นายกรัฐมนตรีอยู่ระหว่างปฎิบัติภารกิจต่างประเทศ แต่นายกรัฐมนตรีได้กำชับผ่านรองนายกรัฐมนตรีมาในคณะรัฐมนตรี (ครม.) ว่า ขอให้ทุกหน่วยงานปฏิบัติหน้าที่ของตนเองอย่างเต็มที่เพื่อดูแลพี่น้องประชาชน ซึ่งต้องขอขอบคุณนายกรัฐมนตรี ถึงแม้จะอยู่ต่างประเทศ แต่มีความห่วงใยประชาชนที่ได้รับผลกระทบจากเหตุการณ์ดังกล่าว
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/73270