รัฐบาลไทย-ข่าวทำเนียบรัฐบาล-พม. รับมอบข้าวสาร ปลากระป๋อง จาก เมืองไทยประกันชีวิต ช่วยผู้สูงอายุ กลุ่มเปราะบาง เดือดร้อนจากน้ำท่วม


วันพฤหัสบดีที่ 12 ตุลาคม 2566
พม. รับมอบข้าวสาร ปลากระป๋อง จาก เมืองไทยประกันชีวิต ช่วยผู้สูงอายุ กลุ่มเปราะบาง เดือดร้อนจากน้ำท่วม
พม. รับมอบข้าวสาร ปลากระป๋อง จาก เมืองไทยประกันชีวิต ช่วยผู้สูงอายุ กลุ่มเปราะบาง เดือดร้อนจากน้ำท่วม
เมื่อวันที่ 10 ตุลาคม 2566 เวลา 15.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานพิธีรับมอบข้าวสาร จำนวน 1,850 ถุง ๆ ละ 1 กิโลกรัม และปลากระป๋อง จำนวน 3,400 กระป๋อง รวมมูลค่า 99,972.50 บาท จากบริษัท เมืองไทยประกันชีวิต จำกัด (มหาชน) โดย คุณสาระ ล่ำซำ ประธานเจ้าหน้าที่บริหาร บริษัท เมืองไทยประกันชีวิต จำกัด (มหาชน) และคุณพิตราภรณ์ บุณยรัตพันธุ์ รองประธานกรรมการมูลนิธิเมืองไทยยิ้ม เพื่อส่งมอบให้กับผู้สูงอายุและกลุ่มเปราะบางที่ประสบปัญหาความเดือดร้อนทางสังคม โดยเฉพาะผู้ได้รับผลกระทบจากอุทกภัย โดยมี คณะผู้บริหารกระทรวง พม. ร่วมรับมอบ ณ บริเวณโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอนุกูล กล่าวว่า ในนามกระทรวง พม. ขอขอบคุณ บริษัท เมืองไทยประกันชีวิต จำกัด (มหาชน) ที่นำข้าวสารและปลากระป๋องมาบริจาคในวันนี้ ซึ่งกระทรวง พม. จะเร่งนำไปส่งต่อให้ถึงมือประชาชนกลุ่มเป้าหมายที่ประสบปัญหาความเดือดร้อนโดยเร็วที่สุด ทั้งนี้ ขอเชิญชวนทุกภาคส่วนและประชาชนร่วมบริจาคสิ่งของที่จำเป็น เครื่องอุปโภคและบริโภค เพื่อส่งต่อความช่วยเหลือแก่กลุ่มเปราะบางทั้งเด็ก เยาวชน ผู้สูงอายุ คนพิการ และผู้ด้อยโอกาสทางสังคม รวมทั้งผู้ประสบอุทกภัย โดยติดต่อบริจาคสิ่งของได้ที่ ศูนย์รับบริจาคกระทรวง พม. โทร 0-2659-6419 อีเมล์ :  donation.mso@m-society.go.th และสำนักงานพัฒนาสังคมและความมั่นคงของมนุษย์จังหวัดทุกจังหวัดทั่วประเทศ
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/73262