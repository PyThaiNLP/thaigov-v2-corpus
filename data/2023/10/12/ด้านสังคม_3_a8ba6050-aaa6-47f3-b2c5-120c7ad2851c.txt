รัฐบาลไทย-ข่าวทำเนียบรัฐบาล-“วราวุธ” รมว.พม. เตรียมหารือ ผู้ว่าฯ กทม. บูรณาการงาน พม. - กทม. ดูแลคนไร้บ้าน คนพิการ ผู้สูงอายุ


วันพฤหัสบดีที่ 12 ตุลาคม 2566
“วราวุธ” รมว.พม. เตรียมหารือ ผู้ว่าฯ กทม. บูรณาการงาน พม. - กทม. ดูแลคนไร้บ้าน คนพิการ ผู้สูงอายุ
“วราวุธ” รมว.พม. เตรียมหารือ ผู้ว่าฯ กทม. บูรณาการงาน พม. - กทม. ดูแลคนไร้บ้าน คนพิการ ผู้สูงอายุ
วันที่ 11 ตุลาคม 2566 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตนและนายชัชชาติ สิทธิพันธุ์ ผู้ว่าราชการกรุงเทพมหานคร จะประชุมหารือการทำงานร่วมกันในวันพรุ่งนี้ (12 ต.ค.66) เวลา 13.00 น. ที่กระทรวงการพัฒนาสังคมและความมั่นคงของมนุษย์ (พม.) โดยมีวาระเพื่อบูรณาการความร่วมมือในการแก้ไขปัญหาคนไร้บ้าน คนพิการ ผู้สูงอายุ และกลุ่มเปราะบางอื่นๆ โดยจะมีการหารือร่วมกันในเรื่องคนไร้ที่อยู่อาศัย โดยกรุงเทพมหานคร (กทม.) เคยมีแนวทางและมาตรการออกมา ซึ่งกระทรวง พม. จะได้ดูว่าสามารถเข้าไปเสริมงานด้านใดได้บ้าง เพราะเรามีนักสังคมสงเคราะห์และนักจิตวิทยา จะได้ดูว่าสามารถทำงานร่วมกันในมิติใดได้บ้าง รวมถึงผู้สูงอายุ จะดูว่ากระทรวง พม. จะมีกิจกรรมริเริ่มเรื่องใดขึ้นมาได้บ้าง
นายวราวุธ กล่าวต่อไปว่า นอกจากนี้ จะหารือถึงแนวทางการส่งเสริมความใกล้ชิดของสถาบันครอบครัวซึ่งใน กทม. ขณะนี้ เราต้องยอมรับว่ามีสวนสาธารณะมากขึ้น แต่ยังไม่มากพอเท่าที่หลายฝ่ายต้องการ ซึ่งทุกฝ่ายกำลังพยายามช่วยกัน เพื่อให้เป็นสถานที่ที่ทำให้ครอบครัวมีกิจกรรมร่วมกันได้ เพราะหากทำให้สถาบันครอบครัวเข้มแข็งขึ้น ย่อมจะบรรเทาปัญหาความรุนแรงอื่น ๆ ลงได้ อย่างไรก็ตาม เมื่อพูดคุยกับผู้ว่าราชการกรุงเทพมหานครแล้ว ตนจะเสนอให้มีการตั้งคณะทำงานร่วมกันระหว่างกระทรวง พม. กับ กทม. เพื่อทำงานในหลาย ๆ มิติ หากมีเหตุการณ์ใดเกิดขึ้นจะได้ร่วมกันแก้ปัญหาได้ทันท่วงที
นายวราวุธ กล่าวเพิ่มเติมว่า ตนกับผู้ว่าราชการกรุงเทพมหานคร เราเคยมีโอกาสทำงานร่วมกันมาแล้ว คราวนี้จะเป็นอีกโอกาสหนึ่งที่จะได้ทำงานร่วมกัน โดยจะทำงานในหลายมิติระหว่างกระทรวง พม. กับ กทม. ทั้งสองหน่วยงานจะได้มีโอกาสเรียนรู้การทำงานร่วมกัน จะได้มีทรัพยากรเพิ่มขึ้น ซึ่ง กระทรวง พม. จะได้เข้าไปสนับสนุน กทม. โดยต่างฝ่ายต่างจะได้ช่วยกัน
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/73265