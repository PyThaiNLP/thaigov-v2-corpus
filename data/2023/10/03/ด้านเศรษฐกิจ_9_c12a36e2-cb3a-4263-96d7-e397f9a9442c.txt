รัฐบาลไทย-ข่าวทำเนียบรัฐบาล-กรมเจ้าท่า “เตรียมเรือ อุปกรณ์ เจ้าหน้าที่ รับมืออุทกภัย พร้อมบรรเทาความเดือดร้อนประชาชน”


วันอังคารที่ 3 ตุลาคม 2566
กรมเจ้าท่า “เตรียมเรือ อุปกรณ์ เจ้าหน้าที่ รับมืออุทกภัย พร้อมบรรเทาความเดือดร้อนประชาชน”
...
กรมเจ้าท่า “เตรียมเรือ อุปกรณ์ เจ้าหน้าที่ รับมืออุทกภัย พร้อมบรรเทาความเดือดร้อนประชาชน”
นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า สั่งการสำนักงานเจ้าท่าภูมิภาคเขต 1 - 7 และสำนักงานพัฒนาและบำรุงรักษาทางน้ำที่ 1 - 8 ทั่วประเทศ ติดตามสถานการณ์รายงานสภาพอากาศในพื้นที่อย่างใกล้ชิด เพื่อประเมินสถานการณ์ในการควบคุม ด้านความปลอดภัยรวมถึงการอนุญาตให้ออกเดินเรือ พร้อมติดตามควบคุมเรือโดยสารที่ให้บริการนักท่องเที่ยว ให้ดำเนินการตามกฎระเบียบและมาตรการความปลอดภัยของกรมเจ้าท่าอย่างเคร่งครัด เน้นย้ำการสวมใส่เสื้อชูชีพ เพื่อความปลอดภัยของนักท่องเที่ยวและป้องกันไม่ให้เกิดอุบัติเหตุที่อาจสร้างผลกระทบด้านความเชื่อมั่นในด้านการท่องเที่ยวของประเทศ
รักษาราชการแทนอธิบดีกรมเจ้าท่า เปิดเผยว่า ตามประกาศสำนักงานทรัพยากรน้ำแห่งชาติ ฉบับที่1/2566 เรื่องเฝ้าระวังน้ำหลากดินถล่มและน้ำล้นตลิ่ง เหตุจากร่องมรสุมพัดผ่านประเทศไทยส่งผลให้เกิดฝนตกหนักสะสมบริเวณภาคเหนือทำให้น้ำมีปริมาณเพิ่มขึ้น โดยกรมอุตุนิยมวิทยาคาดการณ์ในวันที่ 3 - 6 ตุลาคม 2566 จะมีฝนตกหนักถึงหนักมาก ในภาคตะวันออกเฉียงเหนือ ภาคตะวันออก และภาคใต้ ส่งผลให้น้ำล้นตลิ่งบริเวณพื้นที่ลุ่มต่ำริมน้ำในแม่น้ำวัง แม่น้ำยมและแม่น้ำเจ้าพระยา กรมเจ้าท่า หน่วยงานที่กำกับดูแลด้านความปลอดภัยทางน้ำ ได้มีการออกประกาศแจ้งเตือนชาวเรือให้ระมัดระวังการเดินเรือ พร้อมติดตามข่าวสภาพอากาศหรือประกาศจากหน่วยงานราชการอย่างใกล้ชิด
ทั้งนี้ เน้นย้ำให้ทุกหน่วยของกรมเจ้าท่าเตรียมความพร้อม อาทิ เรือพระราชทาน เรือท้องแบน กำลังเจ้าหน้าที่ฯ เข้าช่วยเหลือในพื้นที่ที่เกิดเหตุโดยทันที อีกทั้งได้สั่งการให้ผู้อำนวยการสำนักงานเจ้าท่าภูมิภาคเขต 1 - 7 และสาขา สำนักงานพัฒนาและบำรุงรักษาทางน้ำที่ 1 - 8 ทุกพื้นที่ทั่วประเทศ เฝ้าติดตามสถานการณ์และข้อมูลข่าวพยากรณ์อากาศจากกรมอุตุนิยมวิทยาอย่างใกล้ชิด สำหรับพื้นที่ที่ได้รับผลกระทบให้ออกประกาศแจ้งเตือนให้งดการเดินเรือ และหากประชาชนท่านใดพบเห็นเหตุการณ์ความไม่ปลอดภัยทางน้ำ สามารถแจ้งสายด่วนกรมเจ้าท่า โทร.1199 ได้ตลอด 24 ชั่วโมง

ที่มา : https://www.thaigov.go.th/news/contents/details/72882