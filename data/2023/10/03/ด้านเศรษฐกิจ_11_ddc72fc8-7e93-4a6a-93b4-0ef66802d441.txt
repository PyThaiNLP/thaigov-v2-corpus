รัฐบาลไทย-ข่าวทำเนียบรัฐบาล-รฟม. เปิดให้บริการที่จอดรถอัตโนมัติ (Robot Parking) ในบริเวณลานจอดรถสถานีเพชรบุรี ของรถไฟฟ้า MRT สายสีน้ำเงิน ตั้งแต่วันนี้เป็นต้นไป


วันอังคารที่ 3 ตุลาคม 2566
รฟม. เปิดให้บริการที่จอดรถอัตโนมัติ (Robot Parking) ในบริเวณลานจอดรถสถานีเพชรบุรี ของรถไฟฟ้า MRT สายสีน้ำเงิน ตั้งแต่วันนี้เป็นต้นไป
....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เปิดให้บริการที่จอดรถอัตโนมัติ หรือ Robot Parking บริเวณลานจอดรถสถานีเพชรบุรี ของรถไฟฟ้ามหานครสายเฉลิมรัชมงคล (MRT สายสีน้ำเงิน) จำนวน 2 เครื่อง ตั้งแต่วันนี้เป็นต้นไป ช่วยเพิ่มจำนวนช่องจอดรถของลานจอดรถสถานีเพชรบุรีได้อีก 32 คันทำให้ลานจอดรถสถานีเพชรบุรีมีศักยภาพรองรับรถยนต์ได้ ทั้งหมด 54 คัน โดยยังคงคิดอัตราค่าบริการที่จอดรถตามปกติ (กรณีผู้ใช้บริการรถไฟฟ้าคิดอัตราค่าจอดรถ 15 บาท ต่อ 2 ชั่วโมง และ ผู้ไม่ใช้บริการรถไฟฟ้า คิดอัตราค่าจอดรถ 50 บาท ต่อ 1 ชั่วโมง) ซึ่งถือเป็นลานจอดรถที่มีบริการระบบ Robot Parking เป็นแห่งที่ 3 ต่อจากสถานีสามย่าน (จำนวน 1 เครื่อง) และสถานีห้วยขวาง (จำนวน 3 เครื่อง)
โดย รฟม. ได้จัดทำโครงการเพิ่มพื้นที่จอดรถในเส้นทางรถไฟฟ้า MRTสายสีน้ำเงินด้วยการนำเอาเทคโนโลยีระบบที่จอดรถยนต์ อัตโนมัติเข้ามาให้บริการ เพื่อเพิ่มประสิทธิภาพของพื้นที่จอดรถที่มีอยู่อย่างจำกัด และเป็นการพัฒนาพื้นที่ให้เกิดประโยชน์สูงสุด พร้อมทั้งอำนวยความสะดวกให้แก่ผู้ใช้บริการ ซึ่งระบบที่จอดรถอัตโนมัติดังกล่าวนี้ มีความปลอดภัยตามมาตรฐานที่กำหนด มีความแข็งแรงคงทนทั้งฐานรากและโครงสร้าง มีการปรับพื้นดินที่ติดตั้ง รวมถึงการเทคานคอดินตามมาตรฐานความปลอดภัย และมีการเจาะเสาเข็มลึกลงไปในชั้นดินกว่า
21 เมตร เช่นเดียวกับอาคารทั่วไป ตัวโครงสร้างรวมถึงระบบต่างๆ สามารถใช้งานกลางแจ้งได้ ทนแดดและฝนได้ตามมาตรฐานที่กำหนดไว้ โครงสร้างสามารถรับแรงลม (Wind Load) ได้ถึง 108 กิโลเมตรต่อชั่วโมง รวมถึงสามารถรับแรงสั่นสะเทือนจากแผ่นดินไหวได้ถึง 7 ริกเตอร์ ในกรณีไฟฟ้าดับ สามารถควบคุมรถลงด้วยมือ (Manual) โดยการปลดเบรกมอเตอร์ ซึ่งจะอยู่ในการควบคุมจากช่างผู้ชำนาญเท่านั้น พร้อมกันนี้ รฟม. ได้จัดให้มีประกันภัย คุ้มครองความสูญเสีย หรือเสียหายต่อทรัพย์สินของผู้ใช้งานเครื่อง ตัวอย่างเช่น เหตุจากไฟไหม้ ฟ้าผ่า น้ำท่วม แผ่นดินไหว
ลมพายุต่างๆ รวมถึงมีประกันภัยคุ้มครอง ความสูญเสีย หรือเสียหายต่อชีวิตด้วย ซึ่งจะเป็นการสร้างความมั่นใจให้กับผู้ใช้บริการว่าจะได้รับความ  ปลอดภัยในการใช้บริการจากระบบดังกล่าว
ทั้งนี้ ผู้ใช้บริการสามารถสอบถามรายละเอียดเพิ่มเติมได้ที่ Line ID : @MRTAParking หรือ แอปพลิเคชั่น MRTA Parking และสามารถติดตามข่าวสาร รฟม. ได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย Call Center รฟม. โทร. 0 2716 4044 “รฟม. ร่วมยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/72890