รัฐบาลไทย-ข่าวทำเนียบรัฐบาล-รัฐมนตรีเกษตรฯ เตรียมหารือ รมว.พณ. ปรับสมดุลระหว่างต้นทุนผลิตและราคาขายให้ทุกฝ่ายอยู่ได้


วันจันทร์ที่ 2 ตุลาคม 2566
รัฐมนตรีเกษตรฯ เตรียมหารือ รมว.พณ. ปรับสมดุลระหว่างต้นทุนผลิตและราคาขายให้ทุกฝ่ายอยู่ได้
รัฐมนตรีเกษตรฯ เตรียมหารือ รมว.พณ. ปรับสมดุลระหว่างต้นทุนผลิตและราคาขายให้ทุกฝ่ายอยู่ได้
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ อนุญาตให้สมาคมผู้เลี้ยงไก่ไข่ เข้าพบ ณ ห้องประชุมกระทรวงเกษตรและสหกรณ์ ซึ่งสมาคมผู้เลี้ยงไก่ไข่ นำโดยนายมาโนช ชูทับทิม นำเกษตรกรที่เป็นสมาชิกสมาคมฯ เข้าพบและหารือถึงการลดต้นทุนอาหารสัตว์ที่ปรับตัวเพิ่มขึ้นประมาณ 70% จากเมื่อครั้งก่อนที่จะเกิดการปรับตัวเพิ่มขึ้นของต้นทุนการผลิต ทั้งเรื่องอาหารสัตว์และพลังงาน ส่งผลให้ราคา ณ ปัจจุบันอยู่ที่ประมาณ 17 บาท/กิโลกรัม จากเมื่อปี 2563 ราคาอาหารสัตว์สำหรับไก่ไข่ อยู่ที่ราคา 10 บาท/กิโลกรัม
สำหรับการหารือดังกล่าว เกษตรกรผู้เลี้ยงไก่ไข่ต้องการให้ภาครัฐเข้าดูแลเรื่องต้นทุนการผลิต โดยต้องการให้มีการพิจารณาปรับลดต้นทุนลงบ้าง เพราะขณะนี้ราคาน้ำมัน ราคาข้าวสาลี และข้าวโพด ต่างลดลงมาแล้ว แต่ราคาอาหารสัตว์ซึ่งคิดเป็นต้นทุนมากกว่า 70% ของการเลี้ยงไก่ไข่ ยังไม่มีท่าทีที่จะลดลง
อย่างไรก็ตาม รัฐมนตรีว่าการกระทรวงเกษตรและสหกรณ์จะหารือประเด็นดังกล่าวกับนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เพื่อปรับสมดุลของอุตสากรรมการผลิตไข่ไก่ ให้มีความสมดุลระหว่างราคาผลิตและราคาที่ผู้บริโภคซื้อ เพื่อให้ทุกฝ่ายอยู่ได้ อีกทั้งเพื่อให้เกษตรกรได้ขายสินค้าในราคาเป็นธรรม และผู้บริโภคได้บริโภคสินค้าคุณภาพสูง ในราคาที่ไม่สูงจนเกินไป

ที่มา : https://www.thaigov.go.th/news/contents/details/72867