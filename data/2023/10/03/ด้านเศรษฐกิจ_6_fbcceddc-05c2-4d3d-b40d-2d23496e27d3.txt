รัฐบาลไทย-ข่าวทำเนียบรัฐบาล-รองปลัดฯ เศรษฐเกียรติ เปิดฉากประชุมระดับเจ้าหน้าที่อาวุโสฯ (PrepSOM)


วันอังคารที่ 3 ตุลาคม 2566
รองปลัดฯ เศรษฐเกียรติ เปิดฉากประชุมระดับเจ้าหน้าที่อาวุโสฯ (PrepSOM)
รองปลัดฯ เศรษฐเกียรติ เปิดฉากประชุมระดับเจ้าหน้าที่อาวุโสฯ (PrepSOM) ณ กัวลาลัมเปอร์ มาเลเซีย เพื่อเตรียมการการประชุมระดับรัฐมนตรี
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เข้าร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 45 (The 45th PrepSOM-AMAF Meeting) และการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้กับเจ้าหน้าที่อาวุโสของจีน ญี่ปุ่น และสาธารณรัฐเกาหลี ครั้งที่ 23 (The 23rd PrepSOM-AMAF Plus Three Meeting) พร้อมด้วยรองอธิบดีกรมประมง รองอธิบดีกรมปศุสัตว์ ผู้อำนวยการสำนักการเกษตรต่างประเทศ อัครราชทูตที่ปรึกษา (ฝ่ายเกษตร) ประจำสถานเอกอัครราชทูต ณ กรุงจาการ์ตา ระหว่างวันที่ 2-3 ตุลาคม 2566 ณ กรุงกัวลาลัมเปอร์ ประเทศมาเลเซีย เพื่อเตรียมการ สำหรับการประชุมระดับอาเซียนด้านการเกษตรและป่าไม้ ครั้งที่ 45 ที่จะมีขึ้นระหว่างวันที่ 4-6 ตุลาคม 2566
ที่ประชุมรับทราบความก้าวหน้าของการดำเนินงานจากการประชุมครั้งที่ผ่านมาของคณะทำงานภายใต้กรอบอาเซียน อาทิ คณะทำงานอาหารฮาลาล ประมง ปศุสัตว์ พืช มาตรฐานต่างๆ และด้านสหกรณ์การเกษตร เป็นต้น รวมถึงรับทราบความก้าวหน้าและความสำเร็จของการดำเนินงานตามกรอบยุทธศาสตร์ความร่วมมืออาเซียนบวกสาม (APTCS) ปี 2016-2025 และพิจารณาร่างเอกสารที่เกี่ยวข้องเพื่อเสนอในที่ประชุมระดับรัฐมนตรีอาเซียนด้านการเกษตรและป่าไม้
ทั้งนี้ รองปลัดฯ ได้ร่วมกล่าวแสดงวิสัยทัศน์เกี่ยวกับนโยบายของกระทรวงเกษตรและสหกรณ์ของไทย ในการส่งเสริมเกษตรกรรมที่ยั่งยืน การพัฒนาเทคโนโลยีและนวัตกรรม เพื่อสนับสนุนกระบวนการผลิตและการค้าของสินค้าเกษตร ตลอดจนเน้นย้ำความร่วมมือกับประเทศสมาชิกอาเซียนในการพัฒนาและใช้งานใบรับรอง e-SPS นอกจากนี้ ได้มีข้อเสนอให้สำนักเลขาธิการอาเซียน (ASEC) หารือถึงยุทธศาสตร์หรือกลไกที่มีประสิทธิผลมากขึ้นในการแก้ไขปัญหาด้านเงินทุนเพื่อให้บรรลุยุทธศาสตร์ความร่วมมืออาเซียนในด้าน ประมง ปศุสัตว์ และเกษตรกรรม

ที่มา : https://www.thaigov.go.th/news/contents/details/72879