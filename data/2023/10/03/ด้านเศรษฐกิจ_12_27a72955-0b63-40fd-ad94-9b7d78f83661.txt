รัฐบาลไทย-ข่าวทำเนียบรัฐบาล-กรมทางหลวงลงพื้นที่ช่วยเหลือประชาชนที่ได้รับผลกระทบจากสถานการณ์น้ำท่วมในพื้นที่ จังหวัดลำปาง และสุโขทัย พร้อมเฝ้าระวังตลอด 24 ชั่วโมง


วันอังคารที่ 3 ตุลาคม 2566
กรมทางหลวงลงพื้นที่ช่วยเหลือประชาชนที่ได้รับผลกระทบจากสถานการณ์น้ำท่วมในพื้นที่ จังหวัดลำปาง และสุโขทัย พร้อมเฝ้าระวังตลอด 24 ชั่วโมง
....
จากสถานการณ์อุทกภัยในจังหวัดลำปางและสุโขทัย กรมทางหลวง (ทล.) กระทรวงคมนาคม ได้สั่งการให้สำนักงานทางหลวง แขวงทางหลวง หมวดทางหลวงในพื้นที่ ลงพื้นที่ติดตามสถานการณ์น้ำท่วมบนสายทางในความรับผิดชอบอย่างใกล้ชิด ตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม เพื่อเป็นการบรรเทาความเดือดร้อนประชาชน โดย ทล. ได้จัดเจ้าหน้าที่ช่วยเหลือประชาชนกรอกกระสอบทราย วางแนวแบริเออร์ และวางบิ๊กแบ็ค เพื่อทำแนวป้องกันน้ำท่วมบริเวณอำเภอเมือง จังหวัดสุโขทัย พร้อมคอยอำนวยความสะดวกแก่ประชาชนจนกว่าสถานการณ์จะคลี่คลาย เพื่อให้ประชาชนได้รับความสะดวกปลอดภัยในการสัญจรโดยเร็วที่สุดอย่างต่อเนื่อง พร้อมทั้งเฝ้าระวังตลอด 24 ชั่วโมง ทั้งนี้ ทล. ได้สรุปสถานการณ์อุทกภัย ประจำวันที่ 3 ตุลาคม 2566 เวลา 14.00 น. พบทางหลวงถูกน้ำท่วมในพื้นที่ 2 จังหวัด ได้แก่ จังหวัดลำปาง และสุโขทัย 3 สายทาง 3 แห่ง การจราจรผ่านไม่ได้ 2 แห่ง ดังนี้
1. จังหวัดลำปาง
- ทล.1102 ในพื้นที่อำเภอแม่พริก สาย พระบาท - บ้านหล่า ช่วง กม.ที่ 2+400 - 3+000 ระดับน้ำ 25 เซนติเมตร ให้ใช้เส้นทางเลี่ยงท้องถิ่นแทน พร้อมจัดเจ้าหน้าที่คอยอำนวยความสะดวกด้านการจราจร
2. จังหวัดสุโขทัย
- ทล.1195 ในพื้นที่อำเภอศรีสำโรง สาย เตว็ดใน - วังไม้ขอน ช่วง กม. ที่ 12+750 - 13+150 ระดับน้ำ 35 เซนติเมตร แนะนำทางเลี่ยงให้ใช้ทางแยกเกาะวงษ์เกียรติ์ และทางแยก อบต.วังทอง พร้อมจัดเจ้าหน้าที่คอยอำนวยความสะดวกด้านการจราจร
ทั้งนี้ ขอให้ประชาชนเดินทางด้วยความระมัดระวัง ปฏิบัติตามป้ายเตือนน้ำท่วม ป้ายแนะนำ และคำแนะนำของเจ้าหน้าที่อย่างเคร่งครัด เพื่อความปลอดภัยในการเดินทาง พร้อมช่วยเหลือผู้ประสบภัยและเฝ้าระวังสถานการณ์ตลอดเวลา หากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง) และติดตามการรายงานสถานการณ์สภาพเส้นทางได้ที่ www.doh.go.th หรือ ทวิตเตอร์ ทล. @prdoh1

ที่มา : https://www.thaigov.go.th/news/contents/details/72894