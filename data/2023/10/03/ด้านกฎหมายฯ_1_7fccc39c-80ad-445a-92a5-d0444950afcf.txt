รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม หารือข้อราชการ ร่วมกับสำนักงานผู้ตรวจการแผ่นดิน และกรมคุ้มครองสิทธิและเสรีภาพ 


วันจันทร์ที่ 2 ตุลาคม 2566
02/10/2566
พิมพ์
รัฐมนตรีว่าการกระทรวงยุติธรรม หารือข้อราชการ ร่วมกับสำนักงานผู้ตรวจการแผ่นดิน และกรมคุ้มครองสิทธิและเสรีภาพ
รัฐมนตรีว่าการกระทรวงยุติธรรม หารือข้อราชการ ร่วมกับสำนักงานผู้ตรวจการแผ่นดิน และกรมคุ้มครองสิทธิและเสรีภาพ
ในวันจันทร์ที่ ๒ ตุลาคม ๒๕๖๖ เวลา ๑๔.๐๐ น. ณ ห้องรับรอง รัฐมนตรีว่าการกระทรวงยุติธรรม สำนักงานผู้ตรวจการแผ่นดิน ได้เข้าพบและหารือกับ พันตำรวจเอก ทวี สอดส่อง รัฐมนตรีว่าการกระทรวงยุติธรรม และกรมคุ้มครองสิทธิและเสรีภาพ ในประเด็นเกี่ยวกับการให้ความช่วยเหลือประชาชนจากเหตุการณ์โกดังพลุระเบิดในพื้นที่อำเภอมูโนะ จังหวัดนราธิวาส และเรื่องอื่นๆ โดยมี นายทรงศัก สายเชื้อ ผู้ตรวจการแผ่นดิน พร้อมคณะ เข้าพบ และอธิบดีกรมคุ้มครองสิทธิและเสรีภาพ ได้มอบหมายให้นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ พร้อมด้วย นางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา และนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ เข้าร่วมในการหารือดังกล่าว โดยผู้แทนสำนักงานผู้ตรวจการแผ่นดิน ได้เสนอแนะในเรื่องสำคัญ ที่เคยมีการร้องเรียนและหารือ แนวทางการแก้ไขปัญหาต่างๆ  สรุปได้ ดังนี้
๑. ช่วยเหลือเยียวยากรณีโกดังพลุระเบิด จ.นราธิวาส
(๑) ผลักดัน ให้ ศอ.บต. มีการแก้ไขระเบียบการให้ความช่วยเหลือ เพิ่มเติมนอกเหนือจากด้านความมั่นคงใน ๓ จังหวัดชายแดนภาคใต้ เนื่องจากมีประชาชนได้รับความเดือดร้อนเป็นจำนวนมาก โดยผลักดันให้ คณะกรรมการยุทธศาสตร์ด้านการพัฒนาจังหวัดชายแดนภาคใต้ (กพต.) ร่วมพิจารณาในประเด็นดังกล่าว
(๒) สำหรับทรัพย์สินของประชาชนที่ได้รับความเสียหาย ในส่วนของบ้านเรือนส่วนใหญ่ประชาชนประสงค์จะออกแบบบ้านเอง ซึ่งการให้ความช่วยเหลือจะอยู่ในความรับผิดชอบของสำนักนายกรัฐมนตรี ที่จะต้องเร่งให้การช่วยเหลือ
(๓) ผลักดันการของบกลางกรณีฉุกเฉิน เพื่อให้การช่วยเหลือ เป็นการเร่งด่วน รวมถึงการช่วยเหลือในการดำรงชีพในเบื้องต้น
(๔) ติดตามการดำเนินคดี โดยทราบว่า พลตำรวจเอก สุรเชษฐ์ หักพาล รองผู้บัญชาการตำรวจแห่งชาติ ได้ลงพื้นที่ไปเร่งรัดติดตามคดีแล้ว
(๕) เสนอแนะให้มีการแต่งตั้งคณะกรรมอิสระตรวจสอบ การทำงานของเจ้าหน้าที่อาจมีส่วนเกี่ยวข้อง รวมถึงการหา มาตรการป้องกันในเรื่องต่างๆ
(๖) ประสงค์ให้มีการฟ้องดำเนินคดีทางแพ่ง เพื่อเรียก ค่าสินไหม ทดแทนในความเสียหายทั้งต่อชีวิตและทรัพย์สินให้กับประชาชนในพื้นที่
๒.  พัฒนาในเชิงนโยบายและระบบกับผู้ต้องขังในเรือนจำ
(๑) ส่งเสริมในส่วนของการป้องกันการทรมาน เพื่อให้เป็นไป ตามพระราชบัญญัติป้องกันและปราบปรามการทรมาน และการกระทำให้บุคคลสูญหาย พ.ศ. ๒๕๖๕
(๒) การปฏิบัติต่อผู้ต้องขัง และการพัฒนาพฤตินิสัย ให้มีประสิทธิภาพและประสิทธิผลยิ่งขึ้น
(๓) การป้องกันการทุจริตที่เกิดขึ้นในเรือนจำ เพื่อไม่ให้ผู้ต้องขัง ร้องเรียน เช่น การจัดซื้อจัดจ้าง การจัดหาน้ำดื่ม
๓. เรื่องอื่น ๆ
(๑) เนื่องจากผู้ตรวจการแผ่นดินมีหน้าที่ ต้องกำกับดูแล การปฏิบัติงานของเจ้าหน้าที่ของรัฐตามหมวด ๕ หน้าที่ของรัฐ ของรัฐธรรมนูญแห่งราชอาณาจักรไทย พุทธศักราช ๒๕๖๐ และเสนอแนะต่อคณะรัฐมนตรีให้ทราบถึงการที่หน่วยงานของรัฐยังมิได้ปฏิบัติ เพื่อให้ปฏิบัติหน้าที่ได้อย่างถูกต้องครบถ้วนเป็นสำคัญ
(๒) มีการร้องเรียนการปฏิบัติหน้าที่ของพนักงานสอบสวน ซึ่งเป็นหน่วยงานในกระบวนการยุติธรรมเป็นจำนวนมาก เช่น การไม่รับแจ้งความ การไม่คืนของกลาง หรือเจ้าหน้าที่ ตำรวจกระทำความผิดเสียเอง เป็นต้น ที่กระทรวงยุติธรรมในฐานะที่เป็นหน่วยงานกลางในการวางนโยบายและพัฒนาระบบ กระบวนการยุติธรรมในภาพรวมที่จะได้ช่วยกันผลักดันและขับเคลื่อนให้มีประสิทธิภาพและประสิทธิผลมากยิ่งขึ้น
พันตำรวจเอก ทวีฯ กล่าวว่า พร้อมให้ความร่วมมือในการผลักดันเชิงนโยบายที่จะพัฒนางานในระบบกระบวนการยุติธรรม ภาพรวมให้มีประสิทธิภาพ และมีประสิทธิผลยิ่งขึ้น ส่วนการช่วยเหลือเยียวยาโกดังพลุระเบิด จังหวัดนราธิวาส ภาพรวม ณ ปัจจุบัน มีผู้เสียหายที่ได้รับรายงานจากกรมคุ้มครองสิทธิและเสรีภาพ จำนวน ๓๕๗ ราย พิจารณาให้ความช่วยเหลือแล้ว ๓๕๕ ราย โดยรายเสียชีวิต  ได้ลงพื้นที่มอบเงินแล้วเมื่อวันที่ ๔ ส.ค.๖๖ สำหรับรายที่บาดเจ็บ ๓๔๖ ราย รวมเป็นเงิน ๒,๑๙๖,๘๘๘ บาท พันตำรวจเอก ทวีฯ  จะได้ลงพื้นที่ไปมอบเงิน เยียวยาด้วยตนเองในเร็ว ๆ นี้ เพื่อช่วยเหลือพี่น้องในพื้นที่ต่อไป

ที่มา : https://www.thaigov.go.th/news/contents/details/72868