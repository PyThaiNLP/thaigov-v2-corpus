รัฐบาลไทย-ข่าวทำเนียบรัฐบาล-กระทรวงมหาดไทย-สมาคมแม่บ้านมหาดไทย ร่วมผนึกกำลังภาคีเครือข่ายในพิธีเปิด SUSTAINABILITY EXPO 2023 (SX2023) มหกรรมความยั่งยืนที่ใหญ่ที่สุดในภูมิภาคอาเซียน 


วันจันทร์ที่ 2 ตุลาคม 2566
02/10/2566
พิมพ์
กระทรวงมหาดไทย-สมาคมแม่บ้านมหาดไทย ร่วมผนึกกำลังภาคีเครือข่ายในพิธีเปิด SUSTAINABILITY EXPO 2023 (SX2023) มหกรรมความยั่งยืนที่ใหญ่ที่สุดในภูมิภาคอาเซียน
กระทรวงมหาดไทย-สมาคมแม่บ้านมหาดไทย ร่วมผนึกกำลังภาคีเครือข่ายในพิธีเปิด SUSTAINABILITY EXPO 2023 (SX2023) มหกรรมความยั่งยืนที่ใหญ่ที่สุดในภูมิภาคอาเซียน มุ่งประสานความร่วมมือเสริมสร้างความยั่งยืนให้กับโลกใบเดียวนี้ ภายใต้แนวคิด “พอเพียง ยั่งยืน
กระทรวงมหาดไทย-สมาคมแม่บ้านมหาดไทย ร่วมผนึกกำลังภาคีเครือข่ายในพิธีเปิด SUSTAINABILITY EXPO 2023 (SX2023) มหกรรมความยั่งยืนที่ใหญ่ที่สุดในภูมิภาคอาเซียน มุ่งประสานความร่วมมือเสริมสร้างความยั่งยืนให้กับโลกใบเดียวนี้ ภายใต้แนวคิด “พอเพียง ยั่งยืน เพื่อโลก” (Sufficiency for Sustainability) พร้อมเชิญชวนร่วมงานถึงวันที่ 8 ต.ค. 66 ณ ศูนย์การประชุมแห่งชาติสิรกิติ์
วันนี้ (2 ต.ค.66) เวลา 15.00 น. ที่ศูนย์การประชุมแห่งชาติสิริกิติ์ ถนนรัชดาภิเษก เขตคลองเตย กรุงเทพฯ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นภาคีร่วมในพิธีเปิด SUSTAINABILITY EXPO 2023 (SX2023) มหกรรมความยั่งยืนที่ใหญ่ที่สุดในภูมิภาคอาเซียน ภายใต้แนวคิด “พอเพียง ยั่งยืน เพื่อโลก” (Sufficiency for Sustainability) โดยมี นายสุเมธ ตันติเวชกุล เลขาธิการมูลนิธิชัยพัฒนา เป็นประธานในพิธีเปิด และนายฐาปน สิริวัฒนภักดี ประธานคณะกรรมการ SX2023 กล่าวถึงจุดมุ่งหมายสู่ความยั่งยืน โดยมีผู้บริหารระดับสูงของกระทรวงมหาดไทย และหน่วยงานภาคีร่วมเป็นจำนวนมาก
นายสุเมธ ตันติเวชกุล เลขาธิการมูลนิธิชัยพัฒนา กล่าวปาฐกถา “การขับเคลื่อนการพัฒนาเพื่อความยั่งยืน” โดยได้หยิบยกแนวทางอันเนื่องมาจากพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในเรื่องการบริหารจัดการน้ำ พร้อมทั้งได้กล่าวถึงสิ่งที่พระองค์ท่านได้ทรงเตือนสติคนไทยมาโดยตลอด คือ “หลักการพึ่งพาตนเอง” ด้วยการนำหลักปรัชญาของเศรษฐกิจพอเพียงมาใช้ให้เป็นวิถีชีวิตประจำวัน รวมทั้งการเตือนครั้งที่ 1 ต้องรู้เท่าทันโลกาภิวัฒน์ เพราะธรรมชาติที่อันตรายที่สุด คือความเปลี่ยนแปลง เตือนครั้งที่ 2 เรากำลังเผชิญความเปลี่ยนแปลงทั้งภายในและภายนอก ซึ่งการเปลี่ยนแปลง จะเกิดอย่างรอบด้าน รวดเร็ว และกว้างขวาง ทั้งนี้ การที่เราจะรับมือกับการเปลี่ยนแปลงได้ ต้องมีการบริหารจัดการโดย “ตัวเราต้องเปลี่ยนแปลงไปก่อนการเปลี่ยนแปลงจะเกิดขึ้น” ถ้าใครสามารถสร้างการเปลี่ยนแปลงให้ทันเหตุการณ์ ก็จะชนะไปก่อน ทั้งการ “พอประมาณ” คือ การทำงานแก่ตนเอง ทำอะไรอย่าให้เกินตัว ต้องตรวจสอบทุนของตัวเองก่อน “ใช้เหตุผลในการตัดสินใจ” ต้องคิดจากสติ และปัญญา และเหตุผล “ภูมิคุ้มกัน” ทุกอย่างมีความเสี่ยง ต้องระแวดระวัง อย่าประมาท ดังพุทธพจน์ “ชาวพุทธทั้งหลาย ต้องตั้งอยู่ในความไม่ประมาท” และสำคัญที่สุด คือ “ความสมดุล มั่นคง ยั่งยืน” ต้องมีความรับผิดชอบต่อแผ่นดิน ยึดประโยชน์สุขเป็นหลัก ต้องรักษาโลกใบนี้ ต้อง Action Today and Now และ join ไปด้วยกัน “เข้าใจ เข้าถึง พัฒนา” ด้วยการกระทำ ช่วยกันทำเพื่อได้เกิดความหวังให้กับลูกหลานของเรา ให้เขายิ้มได้และเกิดแสงสว่างในชีวิต
ด้าน นายฐาปน สิริวัฒนภักดี ประธานคณะกรรมการ SX2023 กล่าวว่า ขอบคุณทุกภาคีเครือข่ายที่ได้ร่วมกันขับเคลื่อน SX ซึ่งใช้ระยะเวลามามากกว่า 4 ปีที่ โดยความสำคัญที่สุดในทุก ๆ ปี คือ การได้มีโอกาสมาบอกเล่า แลกเปลี่ยน ถ่ายทอดเรื่องราว โดยเฉพาะอย่างยิ่งแนวทางในการนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาเป็นแนวทางในการปฏิบัติ ด้วยสำนึกในความเป็นคนไทยที่ทุกคนมีจิตใจที่พร้อมและสามารถที่จะร่วมมือกันเพื่อสร้างให้โลกใบนี้ของเรามีความน่าอยู่ด้วยพลังความร่วมมือของทุกภาคีเครือข่ายาทำให้เกิดประโยชน์ที่ดีให้กับสังคมโลกของเรา โดยเมื่อเร็ว ๆ นี้ ได้มีโอกาสได้พบกับพี่ ๆ ที่ทำงานในเรื่องของเศรษฐกิจฐานรากของทุกชุมชนที่เป็นจิตอาสาดูแลในเรื่องของการขับเคลื่อนเพื่อความเป็นอยู่ของพี่น้องในชุมชน มีน้อง ๆ นิสิต นักศึกษา ที่ได้รับโอกาสจากผู้บริหารระดับสูงของกระทรวงมหาดไทยภายใต้การนำของ นายสุทธิพงษ์ จุลเจริญ ปลัดกระทรวงมหาดไทย ซึ่งท่านได้กล่าวเน้นย้ำในเรื่องของการสร้างความร่วมมือของทุกภาคส่วน ไม่ว่าจะเป็นทางด้านส่วนราชการ ภาคเอกชน คณาจารย์ และภาคประชาสังคม ภาคประชาชนในพื้นที่ในการร่วมสร้างสรรค์ประโยชน์ร่วมกัน ซึ่งแม้ว่า SX จะเดินมาต่อเนื่องเป็นปีที่ 4 แต่พุ่งเป้าที่จะทำให้ตั้งแต่ปี 2020-2030 เป็นทศวรรษแห่งการลงมือทำ และขอยืนยันว่า “การพัฒนาเพื่อความยั่งยืนเป็นเรื่องที่อยู่ในใจของพวกเรา” เราใช้คำว่า “เราเชื่อในเรื่องของความสมดุล” และขอให้งาน SX นี้เป็นพื้นที่แห่งการรวมพลังสร้างความยั่งยืนให้กับโลกใบนี้ของเราตลอดไป
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยและสมาคมแม่บ้านมหาดไทย ร่วมเป็นภาคีเครือข่ายในงาน SX2023 เพื่อร่วมประกาศผลสำเร็จของการขับเคลื่อนการพัฒนาที่ยั่งยืน จึงขอเชิญชวนผู้ที่สนใจและต้องการเป็นส่วนหนึ่งในการทำให้โลกใบเดียวของพวกเราทุกคนเกิดความยั่งยืน ร่วมงาน Sustainability Expo 2023 (SX2023) ตั้งแต่วันนี้ถึงวันที่ 8 ต.ค. 66 เวลา 10:00 - 20:00 น. ณ ศูนย์การประชุมแห่งชาติสิริกิติ์ เพื่อทำให้ตัวเรา คนในครอบครัว สังคมไทย และสังคมโลกได้รู้ว่า พวกเราทุกคนขอร่วมเป็นส่วนหนึ่งไปกับกระทรวงมหาดไทยและทุกหน่วยงานที่ร่วมจัดงาน ผนึกกำลังเป็นภาคีเครือข่ายในการเสริมสร้างและปลูกฝังจิตสำนึกการพัฒนาที่ยั่งยืน สร้างความสุขบนพื้นฐานวิถีชีวิตที่น้อมนำหลักปรัชญาของเศรษฐกิจพอเพียง และจะร่วมกันขยายผลความสำเร็จและส่งต่อเพื่อ Change for Good สู่เป้าหมายเพื่อการพัฒนาคน นำไปสู่การยกระดับคุณภาพชีวิตของคนทุกคนที่ยั่งยืนอย่างเป็นรูปธรรม
“กระทรวงมหาดไทย ได้ร่วมจัดงานในครั้งนี้ โดยนำเสนอผ่านแนวคิด 5 กิจกรรม คือ 1) "บำบัดทุกข์ บำรุงสุข" ตามหลักปรัชญาของเศรษฐกิจพอเพียง น้อมนำพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระบาทสมเด็จพระเจ้าอยู่หัว และพระบรมวงศานุวงศ์ที่เกี่ยวข้องทุกพระองค์ สู่การนำมาปฏิบัติผ่านวิสัยทัศน์กระทรวงมหาดไทย 2) “ก้าวสู่เป้าหมายการพัฒนาที่ยั่งยืน” ตามเป้าหมายการพัฒนาที่ยั่งยืน (SDGs) ขององค์การสหประชาชาติ (UN) ผ่านการขับเคลื่อน SDGs 76 จังหวัด 76 คำมั่นสัญญาเพื่อประเทศไทยที่ยั่งยืน 3) “THINK GLOBAL, ACT LOCAL” เล่าเรื่องราวผ่าน Gallery จากภาพฝันสู่การปฏิบัติบูชา 4) “ACTION NOW” การสร้างความเข้มแข็ง การนำเป้าหมายการพัฒนาที่ยั่งยืนไปปฏิบัติในเชิงพื้นที่ โดยการนำเสนอกิจกรรม Live Action, MOI WAR ROOM และ Workshop และ 5) “มหาดไทยปันสุข” ฟื้นฟูวิถีการให้และแบ่งปัน ส่งผลผลิตจากแปลงโคก หนอง นา อารยเกษตร โดยครัวเรือนและชุมชนต้นแบบ สู่มือพี่น้องประชาชนทั่วประเทศ” นายสุทธิพงษ์ฯ กล่าว
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทยมุ่งมั่นในการร่วมขับเคลื่อนบทบาทเคียงข้างกระทรวงมหาดไทยด้วยพลังและบทบาทของสตรี เพื่อ Change for Good เสริมสร้างความยั่งยืนให้กับโลกใบเดียวนี้ ผ่านการขับเคลื่อนโครงการที่สำคัญ เช่น การส่งเสริมการน้อมนำพระราชดำริด้านการเสริมสร้างความมั่นคงด้านอาหารในสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” ซึ่งได้เป็นส่วนหนึ่งของการจัดนิทรรศการของกระทรวงมหาดไทยในครั้งนี้ รวมทั้งส่งเสริมผ้าไทยที่เป็นมิตรกับสิ่งแวดล้อม ตามพระดำริ “ผ้าไทยใส่ให้สนุก” และ “Sustainable Fashion” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และการส่งเสริมการจัดทำถังขยะเปียกลดโลกร้อน ตามโครงการครอบครัวมหาดไทยใส่ใจสิ่งแวดล้อม นำมาสู่การประกาศผลสำเร็จการรับรองคาร์บอนเครดิต สร้างรายได้กลับคืนสู่หมู่บ้าน/ชุมชน เป็นต้น

ที่มา : https://www.thaigov.go.th/news/contents/details/72869