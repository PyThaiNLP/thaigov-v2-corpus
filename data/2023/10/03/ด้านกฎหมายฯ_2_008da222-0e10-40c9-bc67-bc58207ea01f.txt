รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมงานวันคล้ายวันสถาปนากรมคุ้มครองสิทธิและเสรีภาพ กรมพินิจและคุ้มครองเด็กและเยาวชน และกรมสอบสวนคดีพิเศษ ครบรอบ ๒๑ ปี 


วันอังคารที่ 3 ตุลาคม 2566
03/10/2566
พิมพ์
รัฐมนตรีว่าการกระทรวงยุติธรรม ร่วมงานวันคล้ายวันสถาปนากรมคุ้มครองสิทธิและเสรีภาพ กรมพินิจและคุ้มครองเด็กและเยาวชน และกรมสอบสวนคดีพิเศษ ครบรอบ ๒๑ ปี
รัฐมนตรีว่าการกระทรวงยุติธรรม ร่วมงานวันคล้ายวันสถาปนากรมคุ้มครองสิทธิและเสรีภาพ กรมพินิจและคุ้มครองเด็กและเยาวชน และกรมสอบสวนคดีพิเศษ ครบรอบ ๒๑ ปี
ในวันอังคารที่ ๓ ตุลาคม ๒๕๖๖ เวลา ๐๗.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีวันคล้ายวันสถาปนากรมคุ้มครองสิทธิและเสรีภาพ และกรมพินิจและคุ้มครองเด็กและเยาวชน ครบรอบ ๒๑ ปีโดยมี นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายสำรวม บุญเสริม ผู้ช่วยปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน  พร้อมด้วย ผู้บริหารระดับสูง ข้าราชการ และเจ้าหน้าที่จากหน่วยงานในสังกัดกระทรวงยุติธรรม เข้าร่วม ณ บริเวณชั้น ๖ อาคารกระทรวงยุติธรรม โดยรัฐมนตรีว่าการกระทรวงยุติธรรมได้เยี่ยมชมนิทรรศการ ๗๐ ปี สถานพินิจและคุ้มครองเด็กและเยาวชนไทย พร้อมทั้งเยี่ยมชมนิทรรศการภารกิจของกรมคุ้มครองสิทธิและเสรีภาพ
ต่อจากนั้นเวลา ๐๘.๐๐ น. รัฐมนตรีว่าการกระทรวงยุติธรรม เป็นประธานในพิธีวันคล้ายวันสถาปนากรมสอบสวนคดีพิเศษ ครบรอบ ๒๑ ปี และเป็นประธานในพิธีปฏิญาณตน “ข้าราชการและบุคลากร DSI ไร้ทุจริต” โดยมี พันตำรวจตรี สุริยา สิงหกมล อธิบดีกรมสอบสวนคดีพิเศษ พร้อมด้วย คณะผู้บริหาร ข้าราชการ และเจ้าหน้าที่กรมสอบสวนคดีพิเศษ เข้าร่วม ณ อาคารกรมสอบสวนคดีพิเศษ
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า “ผมเชื่อว่าคนของกระทรวงยุติธรรม ต้องไม่ไปเรียกรับผลประโยชน์ และผมมั่นใจในผู้บริหารและเจ้าหน้าที่ของกระทรวงยุติธรรม ว่าจะนำความยุติธรรมไปสู่ประชาชนได้ สิ่งที่กรมสอบสวนคดีพิเศษปฏิญาณตนในวันนี้ แม้จะมีเจ้าหน้าที่เพียง ๑,๕๐๐ คน แต่หากท่านมีเป้าประสงค์ที่แน่ชัด ก็จะนำมาซึ่ง เกียรติศักดิ์ เชี่ยวชาญ และซื่อสัตย์ ที่เป็นค่านิยมของกรมสอบสวนคดีพิเศษ และในโอกาสครบรอบ ๒๑ ปี ผมขอให้กำลังใจและขอให้ทุกท่านร่วมแรงร่วมใจกัน ยึดมั่นในอุดมการณ์ สร้างความยุติธรรม สร้างความเชื่อมั่นสู่สาธารณชน เพื่อคืนความยุติธรรมและความผาสุกให้กับประชาชนต่อไป”

ที่มา : https://www.thaigov.go.th/news/contents/details/72895