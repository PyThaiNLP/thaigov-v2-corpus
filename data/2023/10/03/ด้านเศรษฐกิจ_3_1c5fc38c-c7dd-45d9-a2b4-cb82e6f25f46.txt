รัฐบาลไทย-ข่าวทำเนียบรัฐบาล-กรมทางหลวงชนบท แนะนำเส้นทางเลี่ยง หลังจากสะพานศรีมงคลวชิรานุสรณ์ อำเภอคลองขลุง  จังหวัดกำแพงเพชร


วันอังคารที่ 3 ตุลาคม 2566
กรมทางหลวงชนบท แนะนำเส้นทางเลี่ยง หลังจากสะพานศรีมงคลวชิรานุสรณ์ อำเภอคลองขลุง  จังหวัดกำแพงเพชร
ได้รับผลกระทบจากอุทกภัย สัญจรผ่านไม่ได้ พร้อมติดตั้งป้ายเตือน เพื่ออำนวยความสะดวกให้ประชาชนเดินทางได้อย่างปลอดภัย ตามข้อสั่งการของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยแขวงทางหลวงชนบทกำแพงเพชร หมวดบำรุงทางหลวงชนบททรายทองวัฒนา รายงานสถานการณ์สะพานศรีมงคลวชิรานุสรณ์ (สะพานวังแขม) บนถนนทางหลวงชนบทสาย กพ.1038 แยก ทล.1 - บ้านวังแขม อำเภอคลองขลุง จังหวัดกำแพงเพชร ได้รับผลกระทบจากอุทกภัยเกิดการทรุดตัว 2 ช่วง ความยาว 60 เมตร ส่งผลให้ไม่สามารถสัญจรผ่านบริเวณสะพานฯ แขวงทางหลวงชนบทกำแพงเพชรได้ติดตั้งป้ายเตือน ป้ายห้ามผ่านทาง ป้ายแนะนำเส้นทางเลี่ยง และสัญญาณไฟกะพริบ เพื่ออำนวยความสะดวกให้ประชาชนสัญจรได้อย่างปลอดภัย พร้อมจัดเจ้าหน้าที่เฝ้าติดตามสถานการณ์อุทกภัยอย่างใกล้ชิด ตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ทช. ขอแนะนำเส้นทางเลี่ยงสะพานฯ เพื่อใช้สัญจรผ่านได้ก่อน โดยสามารถใช้สะพานบริเวณใกล้เคียงได้ 2 แห่ง อยู่ห่างออกไปประมาณ 15 กิโลเมตร ดังนี้
1. ด้านเหนือน้ำ สะพานเฉลิมพระเกียรติ 2 อำเภอคลองขลุง บนถนนสาย ทล.1075
2. ด้านท้ายน้ำ สะพานขาณุวรลักษบุรี บนถนนสาย ทล.1074
ทั้งนี้ ทช. จะติดตามสถานการณ์อุทกภัยอย่างต่อเนื่องและให้ความช่วยเหลือประชาชนอย่างเต็มกำลัง โดยจะรายงานให้รับทราบเป็นระยะ ๆ หากเกิดเหตุอุทกภัยบริเวณสายทางสามารถแจ้งเหตุอุทกภัยได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/72876