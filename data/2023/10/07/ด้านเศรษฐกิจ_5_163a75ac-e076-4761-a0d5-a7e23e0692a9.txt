รัฐบาลไทย-ข่าวทำเนียบรัฐบาล-‘ธรรมนัส’ ลงพื้นที่ติดตามสถานการณ์อุทกภัยในพื้นที่จังหวัดตาก มอบทุกหน่วยงานติดตามสถานการณ์อย่างใกล้ชิด 


วันเสาร์ที่ 7 ตุลาคม 2566
‘ธรรมนัส’ ลงพื้นที่ติดตามสถานการณ์อุทกภัยในพื้นที่จังหวัดตาก มอบทุกหน่วยงานติดตามสถานการณ์อย่างใกล้ชิด
‘ธรรมนัส’ ลงพื้นที่ติดตามสถานการณ์อุทกภัยในพื้นที่จังหวัดตาก มอบทุกหน่วยงานติดตามสถานการณ์อย่างใกล้ชิด พร้อมมอบกรมชลประทานจัดทำแผนบริหารจัดการน้ำเพื่อให้เกิดความยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการและพบประประชาชน เกษตรกรอำเภอสามเงาและอำเภอบ้านตาก ที่ได้รับผลกระทบจากอุทกภัย ณ ที่ว่าการอำเภอสามเงา อ.สามเงา จ.ตาก ซึ่งจากสถานการณ์ฝนตกหนักในพื้นที่ ตั้งแต่วันที่ 26 ก.ย. 66 - ปัจจุบัน (ข้อมูล ณ วันที่ 5 ต.ค. 66) ทำให้เกิดน้ำท่วมฉับพลัน น้ำเอ่อล้นตลิ่ง และน้ำป่าไหลหลาก ในพื้นที่ 9 อำเภอของจังหวัดตาก โดยพื้นที่ที่มีผลกระทบด้านการเกษตรมี 5 อำเภอ ได้แก่ อ.เมือง อ.บ้านตาก อ.สามเงา อ.แม่สอด และ อ.อุ้มผาง แบ่งเป็น ด้านพืช เกษตรกรได้รับผลกระทบ 3,268 ราย พื้นที่คาดว่าจะเสียหาย ทั้งข้าว 7,643 ไร่ ข้าวโพดเลี้ยงสัตว์ 6,843 ไร่ มันสำปะหลัง 1,025 ไร่ ไม้ผล (กล้วยและฝรั่ง) 1,500 ไร่ พืชผัก 71 ไร่ รวม 17,011 ไร่ ด้านปศุสัตว์ เกษตรกรได้รับผลกระทบ 201 ราย สัตว์ (โค) 3,213 ตัว ด้านประมง เกษตรกรได้รับผลกระทบ 1,066 ราย พื้นที่บ่อดินเสียหาย 547 ไร่
สำหรับการให้ความช่วยเหลือในเบื้องต้น กระทรวงเกษตรและสหกรณ์ได้ลงพื้นที่สำรวจความเสียหายพร้อมทั้งสร้างขวัญและกำลังใจแก่เกษตรกรผู้ประสบภัย โดยกรมชลประทานได้ติดตามสถานการณ์น้ำอย่างใกล้ชิด พร้อมจัดเตรียมเครื่องสูบน้ำ น้ำดื่มและของยังชีพ สำหรับการให้ความช่วยเหลือ นอกจากนี้ กรมปศุสัตว์ ยังได้มอบเสบียงอาหารสัตว์หญ้าอาหารสัตว์พระราชทาน เพื่อบรรเทาความเดือดร้อนแก่เกษตรกรด้วย ทำให้ปัจจุบันสถานการณ์ได้เข้าสู่ภาวะปกติแล้ว
ทั้งนี้ กระทรวงเกษตรฯ โดยกรมชลประทาน มีโครงการพัฒนาแหล่งน้ำในพื้นที่จังหวัดตากที่ดำเนินแล้วเสร็จ รวม 34 แห่ง แบ่งเป็น โครงการขนาดกลาง จำนวน 17 แห่ง ความจุรวม 87.30 ล้าน ลบ.ม. และ โครงการขนาดเล็ก จำนวน 17 แห่ง ความจุรวม 6.17 ล้าน ลบ.ม.
อย่างไรก็ตาม กรมชลประทานมีแผนพัฒนาแหล่งน้ำที่สำคัญของจังหวัดตาก จำนวน 5 แผน ได้แก่ 1) อ่างเก็บน้ำห้วยฉลอม (อ.บ้านตาก) 2) อาคารบังคับน้ำบ้านแม่ยะ (อ.บ้านตาก) 3) โครงการระบบผันน้ำจากเขื่อนภูมิพลไปยังฝั่งตะวันออกสู่คลองแม่ระกา จังหวัดตาก (อ.เมือง) 4) โครงการพัฒนาแหล่งกักเก็บน้ำในลุ่มน้ำวัง จังหวัดตาก (อ.สามเงา และ อ.บ้านตาก) และ 5) อ่างเก็บน้ำห้วยแม่ปะแล้ง (อ.แม่สอด) โดยอ่างเก็บน้ำห้วยฉลอม (อ.บ้านตาก) มีแผนดำเนินการในปี 2567 ระยะเวลาโครงการ 4 ปี (พ.ศ. 2567 – 2570) เพื่อแก้ไขปัญหาการขาดแคลนน้ำอุปโภคบริโภคและน้ำเพื่อการเกษตร ในพื้นที่ 3 อำเภอ คือ อ.เมือง อ.บ้านตาก และ อ.สามเงา มีพื้นที่ได้รับประโยชน์ จำนวน 9,000 ไร่ ปัจจุบันได้มีการดำเนินออกแบบแล้วเสร็จ พร้อมทั้งมอบกรมชลประทานศึกษาและออกแบบเพิ่มเติมทั้งในโครงการที่เหลือ ให้แล้วเสร็จโดยเร็ว
ในการนี้ รัฐมนตรีว่าการกระทรวงเกษตรและสหกรณ์ยังได้มอบหนังสืออนุญาตให้เข้าทำประโยชน์ในเขตปฏืรูปที่ดิน (ส.ป.ก.4-01) อำเภอสามเงาและอำเภอบ้านตาก จำนวน 10 ราย 10 แปลง เนื้อที่ 69-2-59 ไร่ มอบถุงยังชีพ 500 ถุง มอบข้าวสาร บรรจุ 5 กิโลกรัม จำนวน 500 ถุง มอบชุดผลิตภัณฑ์เทคโนโลยีชีวภาพของกรมพัฒนาที่ดิน/น้ำหมักฮอร์โมน พด.2/ สารบำบัดน้ำเสียซุปเปอร์ พด.6/ น้ำหมักไล่แมลง พด.7 และมอบเมล็ดพันธุ์พืชผัก จำนวน 1,000 ชุดด้วย

ที่มา : https://www.thaigov.go.th/news/contents/details/73082