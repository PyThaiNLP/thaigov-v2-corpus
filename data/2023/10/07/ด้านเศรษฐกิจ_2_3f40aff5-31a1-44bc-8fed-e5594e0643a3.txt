รัฐบาลไทย-ข่าวทำเนียบรัฐบาล-รองปลัดฯ เศรษฐเกียรติ เข้าร่วมการประชุมระดับรัฐมนตรีอาเซียนด้านการเกษตรและป่าไม้


วันเสาร์ที่ 7 ตุลาคม 2566
รองปลัดฯ เศรษฐเกียรติ เข้าร่วมการประชุมระดับรัฐมนตรีอาเซียนด้านการเกษตรและป่าไม้
รองปลัดฯ เศรษฐเกียรติ เข้าร่วมการประชุมระดับรัฐมนตรีอาเซียนด้านการเกษตรและป่าไม้กับรัฐมนตรีสาธารณรัฐประชาชนจีน สาธารณรัฐเกาหลี และญี่ปุ่น ณ กรุงกัวลาลัมเปอร์ มาเลเซีย
นายไชยา พรหมา รัฐมนตรีช่วยว่าการกระทรวงเกษตรและสหกรณ์ มอบหมายให้นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์เข้าร่ วมการประชุมระดับรัฐมนตรีอาเซียนด้านการเกษตรและป่าไม้กับรัฐมนตรีสาธารณรัฐประชาชนจีน สาธารณรัฐเกาหลี และญี่ปุ่น พร้อมด้วย นายถาวร ทันใจ รองอธิบดีกรมประมง นายประภาส ภิญโญชีพ รองอธิบดีกรมปศุสัตว์ ผู้อำนวยการสำนักการเกษตรต่างประเทศ อัครราชทูตที่ปรึกษา (ฝ่ายเกษตร) ประจำสถานเอกอัครราชทูต ณ กรุงจาการ์ตา และเจ้าหน้าที่สังกัดกระทรวงเกษตรและสหกรณ์ เมื่อวันที่ 6 ตุลาคม 2566 ณ กรุงกัวลาลัมเปอร์ มาเลเซีย
ที่ประชุมรับทราบความก้าวหน้าผลการดำเนินงานภายใต้แผนความร่วมมืออาเซียนบวกสาม ปี ค.ศ. 2016 - 2025 ในการสร้างความเข้มแข็ง ความมั่นคงอาหาร การบริหารจัดการป่าไม้อย่างยั่งยืน การลดผลกระทบและการปรับตัวจากการเปลี่ยนแปลงสภาพภูมิอากาศ สุขภาพพืชและสัตว์ และการควบคุมโรค เพิ่มผลผลิต คุณภาพและการเข้าถึงตลาดของสินค้าเกษตร ซึ่งประเทศไทยผลักดันให้ประเทศสมาชิกอาเซียนบวกสามร่วมกันสนับสนุนการจัดตั้ง AFSIS ให้เป็นกลไกที่มีความยั่งยืน (Sustainable Mechanism) ในการให้ข้อมูลด้านความมั่นคงทางอาหารในภูมิภาค
นอกจากนี้ ประเทศไทยขอบคุณรัฐบาลญี่ปุ่นที่สนับสนุนอาเซียนในการดำเนินการด้านการประมงในหลายกิจกรรมผ่านกรอบความร่วมมือ ASEAN - SEAFDEC ด้วยดีเสมอมา และหวังว่าญี่ปุ่นจะยังคงสนับสนุนประเทศสมาชิก ASEAN - SEAFDEC ในการดำเนินกิจกรรมต่าง ๆ เพื่อการประมงที่ยั่งยืนของภูมิภาคต่อไป

ที่มา : https://www.thaigov.go.th/news/contents/details/73068