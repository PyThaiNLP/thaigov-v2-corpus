รัฐบาลไทย-ข่าวทำเนียบรัฐบาล-รัฐบาลห่วงใยประชาชน ช่วงนี้ทุกภาคทั่วไทยยังมีฝนตกหนักถึงหนักมาก แนะปฏิบัติตามคำแนะนำกรมอุตุฯ-กรมอนามัย เพื่อความปลอดภัยในชีวิต ป้องกันความเสี่ยงสุขภาพจากน้ำท่วม 


วันเสาร์ที่ 7 ตุลาคม 2566
07/10/2566
พิมพ์
รัฐบาลห่วงใยประชาชน ช่วงนี้ทุกภาคทั่วไทยยังมีฝนตกหนักถึงหนักมาก แนะปฏิบัติตามคำแนะนำกรมอุตุฯ-กรมอนามัย เพื่อความปลอดภัยในชีวิต ป้องกันความเสี่ยงสุขภาพจากน้ำท่วม
รัฐบาลห่วงใยประชาชน ช่วงนี้ทุกภาคทั่วไทยยังมีฝนตกหนักถึงหนักมาก แนะปฏิบัติตามคำแนะนำกรมอุตุฯ-กรมอนามัย เพื่อความปลอดภัยในชีวิต ป้องกันความเสี่ยงสุขภาพจากน้ำท่วม
นายชัย วัชรงค์ โฆษกประจำสำนักนายกรัฐมนตรี กล่าวว่าตามการพยากรณ์อากาศของกรมอุตุนิยมวิทยา วันนี้ (7 ต.ค. 66) ประเทศไทยทุกภาคยังมีฝนตกหนักถึงหนักมากบางพื้นที่ จากอิทธิพลของร่องมรสุมและหย่อมความกดอากาศต่ำ และในช่วงวันที่ 9-13 ต.ค. 66 ประเทศไทยยังคงมีฝนตกต่อเนื่องกับมีลมกระโชกแรง และมีฝนตกหนักถึงหนักมากบางแห่ง บริเวณทะเลอันดามันและอ่าวไทยมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 2 เมตรจากอิทธิพลของร่องมรสุม และมวลอากาศเย็นกำลังปานกลางจากประเทศจีน โดยกรมอุตุนิยมวิทยามีคำแนะนำให้ประชาชนระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม รวมทั้งเพิ่มความระมัดระวังในการสัญจรผ่านบริเวณที่มีฝนฟ้าคะนอง หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรงในระยะนี้ ส่วนชาวเรือควรเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนองไว้ด้วยตลอดช่วง เพื่อความปลอดภัย
นายชัยกล่าวต่อว่า จากสถานการณ์น้ำท่วมซึ่งยังคงมีอยู่ในหลายจังหวัดเนื่องจากประเทศไทยยังคงมีฝนตกหนักถึงหนักมากทุกภาค กรมอนามัย กระทรวงสาธารณสุข ได้ออกคำเตือนให้ประชาชนในพื้นที่เสี่ยงภัยน้ำท่วม เฝ้าระวัง ป้องกันความเสี่ยงสุขภาพที่มากับน้ำท่วม ได้แก่ โรคฉี่หนู โรคน้ำกัดเท้า โรคตาแดง และโรคอันเนื่องจากการสุขาภิบาล และอนามัยสิ่งแวดล้อมที่ไม่ถูกสุขลักษณะ อาทิ โรคระบบทางเดินอาหาร โดยกรมอนามัยแนะให้ประชาชนดูแลสุขอนามัยของตนเองและคนในครอบครัว โดยเฉพาะกลุ่มเสี่ยง กลุ่มเปราะบาง หลีกเลี่ยงการลุยน้ำสกปรกที่อาจเกิดการติดเชื้อที่เท้า แต่หากจำเป็นต้องลุยน้ำควรสวมรองเท้าบูทกันน้ำ เมื่อขึ้นจากน้ำให้ทำความสะอาดบริเวณต่าง ๆ ของร่างกายด้วยน้ำสะอาด เช็ดให้แห้งทันที และหมั่นล้างมือด้วยน้ำและสบู่ นอกจากนี้ ขอให้เตรียมน้ำสะอาดให้เพียงพอสำหรับการบริโภคในช่วงประสบภัย รับประทานอาหารที่ปรุงสุกใหม่เสมอเพื่อป้องกันโรคอาหารเป็นพิษ และโรคระบบทางเดินอาหาร รวมทั้งล้างมือให้สะอาดทุกครั้งก่อนรับประทานอาหารและหลังใช้ส้วม กรณีที่มีอาหารแจกจ่ายมาในพื้นที่ที่ประสบภัยให้สังเกตลักษณะ สี กลิ่นของอาหารต้องไม่มีกลิ่นเน่าเสียหรือผิดปกติ หากพบความผิดปกติหลีกเลี่ยงการรับประทานทันที
“รัฐบาลมีความห่วงใย จึงขอให้ประชาชนได้ปฏิบัติตามคำแนะนำของกรมอุตุนิยมวิทยา เพื่อความปลอดภัยในชีวิตและทรัพย์สิน รวมทั้งขอให้ปฏิบัติตามคำแนะนำของกรมอนามัย เพื่อเป็นการป้องกันความเสี่ยงสุขภาพจากน้ำท่วมของทุกคน” โฆษกประจำสำนักนายกรัฐมนตรี ย้ำ

ที่มา : https://www.thaigov.go.th/news/contents/details/73081