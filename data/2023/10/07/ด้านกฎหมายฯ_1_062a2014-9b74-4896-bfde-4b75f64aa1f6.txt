รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมแถลงข่าวเยียวยาผู้เสียหายกรณีสยามพารากอน 


วันศุกร์ที่ 6 ตุลาคม 2566
06/10/2566
พิมพ์
รัฐมนตรีว่าการกระทรวงยุติธรรม ร่วมแถลงข่าวเยียวยาผู้เสียหายกรณีสยามพารากอน
รัฐมนตรีว่าการกระทรวงยุติธรรม ร่วมแถลงข่าวเยียวยาผู้เสียหายกรณีสยามพารากอน
ในวันศุกร์ที่ ๖ ตุลาคม ๒๕๖๖ เวลา ๑๓.๓๐ น. ณ ห้องแถลงข่าวกรมสารนิเทศ กระทรวงการต่างประเทศ ศูนย์อำนวยการบริหารสถานการณ์ (Situation Command Center: SCC) โดย พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายจักรพงษ์ แสงมณี รัฐมนตรีช่วยว่าการกระทรวงการต่างประเทศ นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย และพลตำรวจตรี อภิชาติ สุริยุญญา รักษาราชการแทน ผู้บัญชาการตำรวจท่องเที่ยว ได้ร่วมกันแถลงข่าวเกี่ยวกับการดำเนินการช่วยเหลือเยียวยา มาตรการป้องกันความปลอดภัย และสถานการณ์การท่องเที่ยว รวมถึงตอบข้อซักถามเรื่องต่างๆ จากสื่อมวลชนทั้งในและต่างประเทศ
พร้อมกันนี้ ปลัดกระทรวงยุติธรรม ได้มอบหมายให้ นางสาวเอมอร เสียงใหญ่ ผู้ตรวจราชการกระทรวงยุติธรรม นางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา และนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ เข้าร่วมและสนับสนุนข้อมูลเกี่ยวกับการแถลงข่าว
ในการแถลงข่าวดังกล่าว รัฐมนตรีว่าการกระทรวงยุติธรรม ได้ให้ข้อมูลเกี่ยวกับ
๑.  การให้ความช่วยเหลือเยียวยาผู้เสียหาย โดยกระทรวงยุติธรรม จะมอบเงินเยียวยาแก่ผู้เสียชีวิต  รายละ ๒๐๐,๐๐๐ บาท และผู้บาดเจ็บ เบื้องต้นรายละ ๕๐,๐๐๐ บาท นอกจากนั้น จะมีหน่วยงานอื่นและภาคเอกชนร่วมช่วยเหลือด้วย โดยรายเสียชีวิต รวมกับเงินกระทรวงยุติธรรมแล้ว เป็นเงินรายละ ๖.๒ ล้านบาท และบาดเจ็บ รวมเป็นเงินรายละ ๓.๕ แสนบาท
๒.  การศึกษากฎหมายเกี่ยวกับการกระทำความผิดของเด็ก การช่วยเหลือผู้เสียหายชาวต่างชาติ รวมถึงการเยียวยาที่เหมาะสมซึ่งเป็นประเด็นที่สาม
๓. วันที่ ๘ ตุลาคม ๒๕๖๖ รัฐมนตรีว่าการกระทรวงยุติธรรม จะเป็นประธานในงานฌาปนกิจผู้เสียชีวิตชาวเมียนมา ณ วัดผาสุกมณีจักร จังหวัดนนทบุรี
สำหรับผู้แทนที่ร่วมแถลงข่าว ได้รายงานความคืบหน้าด้านความปลอดภัยและความคืบหน้าของคดี รวมถึงมาตรการเพิ่มความเข้มงวดขึ้นในพื้นที่ต่าง ๆ  และมาตรการเผชิญเหตุ เช่น การประสานการดำเนินการของ หน่วย รปภ. กับตำรวจ การปฏิบัติการที่จุดรวมพล การแจ้งประสานระหว่างจุดเกิดเหตุกับสถานีในพื้นที่กับหน่วยงานอื่น ๆ ที่เกี่ยวข้อง นอกจากนี้ ทางสำนักงานตำรวจแห่งชาติ ได้จับผู้ร่วมกระทำผิดจำนวน ๓ ราย รวมถึงกระทรวงมหาดไทยได้ประกาศมาตรการระยะสั้นในการควบคุมอาวุธปืน อาทิ ผู้ครอบครองสิ่งเทียมอาวุธปืนต้องขึ้นทะเบียนทั้งหมด และจะมีการทบทวนมาตรการระยะยาว เช่น การแก้ไข พ.ร.บ. อาวุธปืนฯ ต่อไป ตลอดจนกระทรวงการท่องเที่ยวและกีฬา และตำรวจท่องเที่ยวได้อํานวยความสะดวกในเรื่องการเดินทางของญาติผู้เสียชีวิต และการจัดการพิธีศพ
ทั้งนี้ กรมคุ้มครองสิทธิและเสรีภาพ จะร่วมกับกรมสุขภาพจิตในการดูแลฟื้นฟูจิตใจญาติและผู้ได้รับผลกระทบ พร้อมสร้างระบบนิเวศน์ที่ดีให้เด็ก ครอบครัว และสังคม โดยมุ่งเน้นให้เยาวชนมีพื้นที่ในการทำกิจกรรมทางสังคม รู้เท่าทันสื่อ เพื่อให้เยาวชนรู้ทันภัยออนไลน์ ยกระดับศูนย์ให้คำปรึกษาเยาวชน จัดหลักสูตรการเลี้ยงดูลูกในยุคดิจิทัล ส่งเสริมกิจกรรมที่สร้างสรรค์ รวมถึงการทำแผนรับมือภัยพิบัติสำหรับเด็กและเยาวชน

ที่มา : https://www.thaigov.go.th/news/contents/details/73064