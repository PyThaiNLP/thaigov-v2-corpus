รัฐบาลไทย-ข่าวทำเนียบรัฐบาล-ดีอี พบมิจฉาชีพปั่นข่าวปลอมพุ่งไม่หยุด ด้าน“ลงทุน-สินเชื่อกู้ยืม” ติดท็อป 5


วันเสาร์ที่ 7 ตุลาคม 2566
ดีอี พบมิจฉาชีพปั่นข่าวปลอมพุ่งไม่หยุด ด้าน“ลงทุน-สินเชื่อกู้ยืม” ติดท็อป 5
ดีอี พบมิจฉาชีพปั่นข่าวปลอมพุ่งไม่หยุด ด้าน“ลงทุน-สินเชื่อกู้ยืม” ติดท็อป 5
กระทรวงดิจิทัลเพื่อเศรษฐกิจและสังคม (ดีอี) พบมิจฉาชีพปั่นข่าวปลอมนโยบายรัฐบาลไม่แผ่ว ประชาชนให้ความสนใจข่าวหลอกลงทุน ปล่อยสินเชื่อ ธ.กรุงไทยปล่อยสินเชื่อกรุงไทยใจป๋าอนุมัติสูงสุด 5 ล้านบาท ไม่ต้องมีหลักประกันผ่านเพจ “บอกต่อ” สูงเป็นอันดับ 1 รองลงมายังคงเป็นข่าวปลอมด้านเศรษฐกิจ ออมสินปล่อยสินเชื่อไทรทอง กู้ได้ทุกอาชีพ ระยะเวลาชำระกู้สูงสุดไม่เกิน 7 ปี เตือนอย่าเสียรู้โจร เช็คข้อมูลทุกด้านให้ดีก่อนหลงเชื่อ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่   29 กันยายน - 5 ตุลาคม 2566 พบข้อความที่เข้ามาทั้งหมด 1,281,959 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 176 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 157 ข้อความ ตามมาด้วยการแจ้งเบาะแสผ่าน Line Official จำนวน 19 ข้อความ รวมเรื่องที่ต้องดำเนินการตรวจสอบทั้งหมด 106 เรื่องและจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 59 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 47 เรื่อง อาทิ ประชาชนสามารถแจ้งความออนไลน์ ผ่านเพจสำนักงานช่วยเหลือประชาชนทางกฎหมาย เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 26 เรื่อง อาทิพุงไม่ยุบ สิวเรื้อรัง มีตกขาว คือ เสมหะเฟ้อ เป็นต้น
กลุ่มที่ 3 : ภัยพิบัติ จำนวน 9 เรื่อง อาทิ พายุโคอินุมีความแรงใกล้เคียงกับพายุเตี้ยนหมู่ จะเข้าไทยในวันที่ 9-11 ต.ค. นี้ ส่งผลให้มีฝนตกหนักทั่วประเทศ เป็นต้น
กลุ่มที่ 4 : เศรษฐกิจ จำนวน 24 เรื่อง ก.ล.ต. ร่วมกับ CPALL เปิดให้ลงทุนระยะสั้น รับปันผล 10-30% ลงทุนเริ่มต้น3,000 บาท เป็นต้น
ทั้งนี้ แบ่งเป็นเรื่องการหลอกลวงธุรกรรมทางการเงิน จำนวน 21 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง ธ. กรุงไทย ปล่อยสินเชื่อกรุงไทยใจป๋า อนุมัติสูงสุด 5 ล้านบาท ไม่ต้องมีหลักประกันเพจ“บอกต่อ”
อันดับที่ 2 : เรื่อง ออมสินปล่อยสินเชื่อไทรทอง กู้ได้ทุกอาชีพ ระยะเวลาชำระกู้สูงสุดไม่เกิน 7 ปี
อันดับที่ 3 : เรื่อง ก.ล.ต. เปิดบัญชีพอร์ตทำกำไรต่อวันรับปันผลระยะยาว 10 ปีขึ้นไป
อันดับที่ 4 : เรื่อง เพจเฟซบุ๊กขายหุ้นดิจิทัลบางจาก รับรองจาก ก.ล.ต. เริ่มต้นลงทุน 1,000 บาท
อันดับที่ 5 : เรื่อง ธ.อ.ส. ปล่อยสินเชื่อที่อยู่อาศัยเพื่อผู้ประกันตน ม.33 ผ่านเพจ Loans Online รวมสินเชื่อเพื่อคุณ
อันดับที่ 6 : เรื่อง สินเชื่อออมสินเปิดบริการให้ยืมเงินออนไลน์ อนุมัติไว
อันดับที่ 7 : เรื่อง เพจ “ขับขี่ปลอดภัยเร่งด่วน.v1” รับทำใบขับขี่ ทุกประเภท
อันดับที่ 8 : เรื่อง เจ้าบ้านตามทะเบียนบ้านรับเงิน 20,000 บาท ได้ทุกครอบครัว รับเงินทันทีไม่ต้องลงทะเบียน
อันดับที่ 9 : เรื่อง ผู้ที่เป็นริดสีดวง เสี่ยงเป็นโรคมะเร็งลำไส้ใหญ่
อันดับที่ 10 : ปตท. เปิดลงทุนซื้อหุ้น เริ่มต้น 1,000 บาท ผลตอบแทนสูง
ทั้งนี้ กระทรวงดิจิทัลเพื่อเศรษฐกิจและสังคม ได้ติดตามความเคลื่อนไหวข้อความที่ผิดปกติในทุกช่องทาง และได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ โดยเฉพาะเรื่องการหลอกลวงให้กู้เงิน หลอกลงทุน ให้สินเชื่อต่าง ๆ ของมิจฉาชีพที่ปลอมเป็นสถาบันทางการเงิน หรือบริษัทที่น่าเชื่อถือรวมถึง การรับจ้างเปิดบัญชีม้า-ซิมม้า จะมีความผิดตามพ.ร.ก.ป้องกันและปราบปรามอาชญากรรม     ไซเบอร์ คือโทษจำคุก 3 ปี ปรับ 300,000บาท จึงขอความร่วมมือจากประชาชน เลือกแชร์ข้อมูลที่เป็นประโยชน์และถูกต้อง หรือหากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่ ไลน์@antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
_______________

ที่มา : https://www.thaigov.go.th/news/contents/details/73067