รัฐบาลไทย-ข่าวทำเนียบรัฐบาล-ดาวเทียม THEOS-2 ขึ้นสู่วงโคจรอีกครั้ง วันที่ 9 ต.ค. เวลา 08.36 น. พร้อมชวนคนไทยร่วมติดตามภารกิจครั้งประวัติศาสตร์ “ศุภมาส” ขอบคุณนายกฯ เศรษฐาและประชาชนที่ให้กำลังใจ


วันอังคารที่ 10 ตุลาคม 2566
ดาวเทียม THEOS-2 ขึ้นสู่วงโคจรอีกครั้ง วันที่ 9 ต.ค. เวลา 08.36 น. พร้อมชวนคนไทยร่วมติดตามภารกิจครั้งประวัติศาสตร์ “ศุภมาส” ขอบคุณนายกฯ เศรษฐาและประชาชนที่ให้กำลังใจ
ดาวเทียม THEOS-2 ขึ้นสู่วงโคจรอีกครั้ง วันที่ 9 ต.ค. เวลา 08.36 น. พร้อมชวนคนไทยร่วมติดตามภารกิจครั้งประวัติศาสตร์ “ศุภมาส” ขอบคุณนายกฯ เศรษฐาและประชาชนที่ให้กำลังใจ
เมื่อวันที่ 9 ต.ค.นางสาวศุภมาส อิศรภักดี รมว.การอุดมศึกษา วิทยาศาสตร์ วิจัย และนวัตกรรม (อว.) เปิดเผยว่า ในช่วงเวลา 08.36 น.ของวันที่ 9 ต.ค.นื้ จะมีการนำส่งดาวเทียม THEOS-2 ขึ้นสู่วงโคจรอีกครั้งที่ท่าอวกาศยานเฟรนช์เกียนา ทวีปอเมริกาใต้  หลังจากที่ก่อนหน้านี้ 3 หน่วยงานที่เกี่ยวข้อง ได้แก่ GISTDA Arianespace และ AIRBUS ได้พบสาเหตุการยุติการนำส่งเมื่อวันที่ 7 ต.ค. เวลา 08.36 น.ว่าเกิดจากการที่ ในช่วง 14 วินาทีสุดท้าย ระบบได้ตรวจพบความผิดปกติเล็กน้อยของสัญญาณจากอุปกรณ์สำหรับการนำส่งซึ่งมีการตั้งค่าเกณฑ์การยอมรับได้ไว้เข้มงวดมาก ระบบจึงตัดการทำงานโดยอัตโนมัติ ซึ่งหลังจากวิเคราะห์ถึงที่มาและแก้ปัญหาแล้วถึง Arianespace ยืนยันว่าพร้อมที่จะนำส่งดาวเทียม THEOS-2 ขึ้นสู่วงโคจรอีกครั้ง ดังนั้น จึงขอเชิญชวนพี่น้องชาวไทยร่วมกันเป็นกำลังใจและติดตามการนำส่งดาวเทียม THEOS-2 กันอีกครั้งตามกำหนดการใหม่นึั ซึ่ง GISTDA ได้จัดเตรียมไว้ผ่าน Live Streaming ของทาง GISTDA youtube: https://www.youtube.com/@GISTDAspace และ GISTDA Facebook page: https://www.facebook.com/gistda ตั้งแต่เวลา 08.00 - 09.30 น. ทั้งนี้ ขอเรียนเชิญสื่อมวลชนแขนงต่างๆ ที่สนใจร่วมแชร์ Live Streaming ได้จากช่องทางหลักของ GISTDA ที่แจ้งไว้ข้างต้นได้ โดยจะมีวิศวกรดาวเทียมที่มีประสบการณ์และความเชี่ยวชาญร่วมบรรยายตลอดรายการ
“ในนามของกระทรวง อว. ขอกราบขอบพระคุณ ฯพณฯ นายกรัฐมนตรี นายเศรษฐา ทวีสิน ที่ให้กำลังใจและการสนับสนุนทุกอย่าง และขอขอบคุณที่คนไทยสนใจให้ความสำคัญ และติดตามกับการนำส่งดาวเทียม THEOS-2 ขึ้นสู่วงโคจร ภารกิจนี้ไม่ใช่เป็นของกระทรวง อว. แต่เป็นภารกิจของประเทศ” รมว.กระทรวง อว.กล่าว

ที่มา : https://www.thaigov.go.th/news/contents/details/73190