รัฐบาลไทย-ข่าวทำเนียบรัฐบาล-กรมทางหลวงชนบท ร่วมบูรณาการหน่วยงานในพื้นที่ ระดมกำลังช่วยเหลือประชาชนที่ได้รับผลกระทบจากอุทกภัย จัดเจ้าหน้าที่วางกระสอบทรายกันน้ำตามแนวบ้านเรือน


วันอังคารที่ 10 ตุลาคม 2566
กรมทางหลวงชนบท ร่วมบูรณาการหน่วยงานในพื้นที่ ระดมกำลังช่วยเหลือประชาชนที่ได้รับผลกระทบจากอุทกภัย จัดเจ้าหน้าที่วางกระสอบทรายกันน้ำตามแนวบ้านเรือน
เพื่อบรรเทาความเดือดร้อนให้ผู้ประสบภัยในอำเภอวังทอง จังหวัดพิษณุโลก
กรมทางหลวงชนบท (ทช.) กระทรวงคมนาคม โดยแขวงทางหลวงชนบทพิษณุโลกและหมวดบำรุงทางหลวงชนบทในสังกัด ระดมกำลังเจ้าหน้าที่บรรจุถุงทรายและวางกระสอบทรายเป็นแนวกันน้ำตามบ้านเรือนของประชาชนที่ได้รับผลกระทบจากอุทกภัยในพื้นที่บ้านหัวก๊ก - วังพรม ตำบลวังทอง อำเภอวังทอง จังหวัดพิษณุโลก โดยได้บูรณาการร่วมกับหน่วยงานอื่น ๆ ในท้องถิ่น เพื่อเป็นการช่วยเหลือและบรรเทาความเดือดร้อนให้กับประชาชน นอกจากนี้ ทช. ยังได้เตรียมความพร้อมหากเกิดเหตุอุทกภัยบนถนนทางหลวงชนบท ทั้งด้านบุคลากร เครื่องมือเครื่องจักร ป้ายเตือน ป้ายแนะนำเส้นทางเลี่ยง พร้อมจัดเจ้าหน้าที่ลาดตระเวนติดตามสถานการณ์อุทกภัยอย่างต่อเนื่อง เพื่อเข้าช่วยเหลือประชาชนได้ภายใน 24 ชั่วโมง ปัจจุบันถนนทางหลวงชนบทในพื้นที่จังหวัดพิษณุโลกยังไม่ได้รับผลกระทบจากอุทกภัย ทช. จะเฝ้าระวังติดตามสถานการณ์ในโครงข่ายทางหลวงชนบทอย่างใกล้ชิด สามารถแจ้งเหตุอุทกภัยได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/73197