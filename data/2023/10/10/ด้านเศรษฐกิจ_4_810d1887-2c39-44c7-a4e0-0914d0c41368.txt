รัฐบาลไทย-ข่าวทำเนียบรัฐบาล-ขสมก. จัดเดินรถเฉพาะกิจให้บริการฟรี 4 เส้นทาง อำนวยความสะดวกให้กับประชาชน เดินทางมาวางพวงมาลาและถวายราชสักการะเนื่องในวัน “นวมินทรมหาราช” 


วันอังคารที่ 10 ตุลาคม 2566
ขสมก. จัดเดินรถเฉพาะกิจให้บริการฟรี 4 เส้นทาง อำนวยความสะดวกให้กับประชาชน เดินทางมาวางพวงมาลาและถวายราชสักการะเนื่องในวัน “นวมินทรมหาราช”
ณ อุทยานเฉลิมพระเกียรติฯ รัชกาลที่ 9 ในวันที่ 13 ตุลาคม 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่สำนักพระราชวังเปิดให้หน่วยงานภาครัฐ ภาคเอกชน องค์กร และประชาชน เดินทางมาวางพวงมาลาและถวายราชสักการะ เพื่อน้อมรำลึกในพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวัน “นวมินทรมหาราช” 13 ตุลาคม 2566 ตั้งแต่เวลา 06.00 - 24.00 น. ณ บริเวณพระบรมราชานุสาวรีย์ อุทยานเฉลิมพระเกียรติฯ รัชกาลที่ 9 เขตดุสิต กรุงเทพมหานคร
องค์การขนส่งมวลชนกรุงเทพ (ขสมก.) จึงจัดเดินรถเฉพาะกิจเพื่ออำนวยความสะดวกให้กับประชาชน เดินทางมาวางพวงมาลาและถวายราชสักการะ ณ อุทยานเฉลิมพระเกียรติฯ รัชกาลที่ 9 ดังนี้
1. จัดเดินรถโดยสารธรรมดา วิ่งให้บริการฟรี ในเส้นทางเดินรถเฉพาะกิจ (จอดรับ - ส่งทุกป้าย) 4 เส้นทาง โดยจอดรับ - ส่งบริเวณประตูทางเข้าอุทยานเฉลิมพระเกียรติฯ ฝั่งถนนพระรามที่ 5 ดังนี้
- เส้นทางที่ 1 อนุสาวรีย์ชัยสมรภูมิ - อุทยานเฉลิมพระเกียรติฯ
- เส้นทางที่ 2 สนามศุภชลาศัย - อุทยานเฉลิมพระเกียรติฯ
- เส้นทางที่ 3 ท่าช้าง - สนามหลวง - อุทยานเฉลิมพระเกียรติฯ
- เส้นทางที่ 4 วงเวียนใหญ่ - อุทยานเฉลิมพระเกียรติฯ
ทั้งนี้ รถเฉพาะกิจทั้ง 4 เส้นทาง จะให้บริการตั้งแต่เวลา 08.00 - 18.00 น. โดยปล่อยรถออกวิ่งทุก ๆ 20 นาที ท่าต้นทางรถคันแรกให้บริการ เวลา 08.00 น. รถคันสุดท้ายให้บริการ เวลา 16.00 น. ท่าปลายทาง   รถคันสุดท้ายให้บริการ เวลา 18.00 น. หรือจนกว่าจะส่งประชาชนออกจากพื้นที่หมด
2. จัดรถโดยสารธรรมดา วิ่งรับ - ส่งประชาชน ภายในอุทยานเฉลิมพระเกียรติฯ รัชกาลที่ 9 (วิ่งวน) 3 คัน โดยให้บริการตั้งแต่เวลา 08.00 น. เป็นต้นไป จนกว่าประชาชนจะออกจากพื้นที่หมด

ที่มา : https://www.thaigov.go.th/news/contents/details/73182