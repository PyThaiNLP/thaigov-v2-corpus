รัฐบาลไทย-ข่าวทำเนียบรัฐบาล-สธ.เตรียมพร้อมดูแล 15 คนไทยกลับจาก “อิสราเอล” เที่ยวบินแรก 12 ต.ค.นี้ พร้อมจัด รพ.รับส่งต่อดูแล


วันอังคารที่ 10 ตุลาคม 2566
10/10/2566
พิมพ์
สธ.เตรียมพร้อมดูแล 15 คนไทยกลับจาก “อิสราเอล” เที่ยวบินแรก 12 ต.ค.นี้ พร้อมจัด รพ.รับส่งต่อดูแล
รัฐมนตรีว่าการกระทรวงสาธารณสุข เผย สถานการณ์ความไม่สงบใน “อิสราเอล” จะมีคนไทยอพยพกลับเที่ยวบินแรกถึงไทยวันที่ 12 ต.ค.นี้ จำนวน 15 คน ด้านรักษาราชการแทนรองปลัดกระทรวงสาธารณสุข จะลงพื้นที่สนามบินสุวรรณภูมิพรุ่งนี้
รัฐมนตรีว่าการกระทรวงสาธารณสุข เผย สถานการณ์ความไม่สงบใน “อิสราเอล” จะมีคนไทยอพยพกลับเที่ยวบินแรกถึงไทยวันที่ 12 ต.ค.นี้ จำนวน 15 คน ด้านรักษาราชการแทนรองปลัดกระทรวงสาธารณสุข จะลงพื้นที่สนามบินสุวรรณภูมิพรุ่งนี้ เตรียมความพร้อมการคัดกรองสุขภาพกายและจิตใจผู้เดินทาง จัดเตรียมโรงพยาบาลรับส่งต่อ และหากไม่มีปัญหาจะให้กลับภูมิลำเนาได้ ไม่ต้องกักกันเฝ้าระวังโรค
วันนี้ (10 ตุลาคม 2566) ที่กระทรวงสาธารณสุข จ.นนทบุรี  นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงการเตรียมความพร้อมดูแลคนไทยที่อพยพกลับจากประเทศอิสราเอล ว่า ได้รับรายงานจาก นายแพทย์สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ซึ่งได้ร่วมประชุมคณะทำงานศูนย์ประสานงานฉุกเฉิน (Rapid Response Center - RRC) เพื่อเตรียมการอพยพคนไทยในอิสราเอล ครั้งที่ 3 โดยมีรัฐมนตรีช่วยว่าการกระทรวงการต่างประเทศเป็นประธาน ว่า จากการติดตามสถานการณ์ความไม่สงบในอิสราเอลโดยกระทรวงการต่างประเทศ พบว่า ขณะนี้ยังคงมีการสู้รบต่อเนื่อง ได้ลงทะเบียนสำรวจคนไทย 3,914 คนมีผู้ประสงค์เดินทางกลับประเทศไทย 3,862 คน ตามลำดับพื้นที่เสี่ยง ซึ่งจะเดินทางโดยเที่ยวบินพาณิชย์ รอบแรกวันที่ 11 ตุลาคม 2566 จำนวน 15 คน ในจำนวนนี้มีผู้บาดเจ็บเล็กน้อย 4 คน กลับถึงประเทศไทยวันที่ 12 ตุลาคม 2566 เวลา 10.25 น. ณ ท่าอากาศยานสุวรรณภูมิ ส่วนรอบต่อไปวันที่ 18 ตุลาคม 2566 จำนวน 80 คน โดยกองทัพอากาศซึ่งอาจจะเร่งรัดให้เร็วขึ้นเป็นวันที่ 15 ตุลาคม 2566 โดยใช้ Airbus 340 จำนวน 140 คน ขึ้นกับการรวบรวมคนไทยจากพื้นที่
ด้าน นายแพทย์สุรโชคกล่าวว่า การเตรียมการดูแลคนไทยที่เดินทางกลับมารอบแรกวันที่ 12 ตุลาคม 2566 นั้น กระทรวงสาธารณสุขจะลงพื้นที่ท่าอากาศยานสุวรรณภูมิ ในวันที่ 11 ตุลาคมนี้ เพื่อเตรียมการคัดกรองสุขภาพกายและสุขภาพจิตของผู้เดินทางกลับ ซึ่งสามารถให้บริการดูแลได้จบภายใน 1 วัน โดยจัดเตรียมโรงพยาบาลรับส่งต่อหากมีปัญหาสุขภาพกาย ได้แก่ โรงพยาบาลราชวิถี โรงพยาบาลเลิดสิน โรงพยาบาลนพรัตนราชธานี ซึ่งจะพิจารณาส่งต่อตามสถานการณ์และปัญหาสุขภาพของผู้ป่วย ส่วนด้านสุขภาพจิต ได้เตรียมโรงพยาบาลรับส่งต่อ คือ สถาบันจิตเวชศาสตร์สมเด็จเจ้าพระยา โรงพยาบาลศรีธัญญา และสถาบันกัลยาณ์ราชนครินทร์ แต่หากไม่มีปัญหาสุขภาพใดๆก็จะให้เดินทางกลับภูมิลำเนาได้โดยไม่จำเป็นต้องมีการเฝ้าระวังกักกันโรคติดต่อเนื่องจากอิสราเอลไม่มีสถานการณ์เรื่องโรคระบาดที่ต้องเฝ้าระวัง

ที่มา : https://www.thaigov.go.th/news/contents/details/73208