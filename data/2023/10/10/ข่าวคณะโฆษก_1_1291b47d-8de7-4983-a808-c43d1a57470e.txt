รัฐบาลไทย-ข่าวทำเนียบรัฐบาล-โฆษกรัฐบาลเผย รายงานล่าสุด Union Bank of Switzerland (UBS) ไม่มีความกังวลว่าไทยจะถูกลดเครดิตเรตติ้ง ยืนยันความมั่นคงด้านอัตราส่วนหนี้สาธารณะต่อ GDP ของไทย ยังยั่งยืน 


วันจันทร์ที่ 9 ตุลาคม 2566
09/10/2566
พิมพ์
โฆษกรัฐบาลเผย รายงานล่าสุด Union Bank of Switzerland (UBS) ไม่มีความกังวลว่าไทยจะถูกลดเครดิตเรตติ้ง ยืนยันความมั่นคงด้านอัตราส่วนหนี้สาธารณะต่อ GDP ของไทย ยังยั่งยืน
โฆษกรัฐบาลเผย รายงานล่าสุด Union Bank of Switzerland (UBS) ไม่มีความกังวลว่าไทยจะถูกลดเครดิตเรตติ้ง ยืนยันความมั่นคงด้านอัตราส่วนหนี้สาธารณะต่อ GDP ของไทย ยังยั่งยืน
วันนี้ (9 ตุลาคม 2566) นายชัย วัชรงค์ โฆษกประจำสำนักนายกรัฐมนตรีเปิดเผยถึงรายงานล่าสุดของ Union Bank of Switzerland (UBS) ธนาคารที่ใหญ่ที่สุดของสวิตเซอร์แลนด์และเป็นธนาคารเพื่อการลงทุนที่ใหญ่ที่สุดในโลก ในประเด็นเกี่ยวเนื่องกับความกังวลที่ว่าประเทศไทยอาจจะถูกลดเครดิตเรตติ้ง หากมีการเดินหน้ากระตุ้นเศรษฐกิจด้วยโครงการเติมเงิน 10,000 บาทผ่าน Digital Wallet นั้น
โฆษกประจำสำนักนายกรัฐมนตรีได้กล่าวถึง รายงานของ Union Bank of Switzerland (UBS) ว่าด้วยภาพรวมทางเศรษฐกิจของกลุ่มประเทศเอเชีย-แปซิฟิก (APAC Economic Perspective) โดยมีข้อความตอนหนึ่งระบุว่า แม้ว่าค่าใช้จ่ายทางการคลังยังมีความคลาดเคลื่อนอยู่บ้าง แต่ความยั่งยืนของหนี้ระยะยาวยังคงมั่นคงอยู่
อัตราส่วนหนี้สาธารณะต่อ GDP ของไทย ยังยั่งยืน จากรายงาน Article IV ฉบับล่าสุดของ IMF ระบุว่าอัตราส่วนหนี้สาธารณะต่อ GDP 70% นั้นสอดคล้องกับความยั่งยืนของหนี้ การปกป้องทางการเงินทางกฎหมายและสถาบันยังใช้งานได้ดี
โฆษกรัฐบาลย้ำว่า รายงานฉบับนี้ระบุอย่างชัดเจนว่า การวัดความน่าเชื่อถือของประเทศไทย (Sovereign Credit Rating) จะถูกลดระดับลงหรือไม่ ไม่ได้ขึ้นกับจากโครงการ Digital Wallet โดยสถาบันจัดอันดับหลายแห่งต่างมองว่า การถูกปรับอันดับความน่าเชื่อถือของประเทศจะมาจากความเสี่ยงในเรื่องแนวโน้มการจัดทำแผนการคลังระยะปานกลาง รวมถึงขึ้นอยู่กับการเติบโตของเศรษฐกิจ มากกว่าจะมองเพียงแค่นโยบายทางการเงินแบบใดแบบหนึ่ง
“เศรษฐกิจของประเทศในหลายปีที่ผ่านมาที่มีการเติบโตแทบจะต่ำที่สุดในกลุ่มประเทศอาเซียนด้วยกันและต่ำกว่าศักยภาพของประเทศ ซึ่งถือว่าเป็นปัจจัยเสี่ยงที่จำเป็นจะต้องได้รับการแก้ไขโดยเร่งด่วน ด้วยแผนการเพิ่มรายได้ครั้งใหญ่ให้กับประเทศเพื่อกระตุ้นให้เศรษฐกิจเติบโตขึ้นมาในอัตราเร่งที่สูงกว่าเดิมอย่างต่อเนื่องด้วยชุดนโยบายทั้งระยะสั้น (แน่นอนว่า Digital Wallet เป็นหนึ่งนโยบายในนั้นด้วย) รวมทั้งระยะกลาง และระยะยาว” นายชัย กล่าว

ที่มา : https://www.thaigov.go.th/news/contents/details/73176