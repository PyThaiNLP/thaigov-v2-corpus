รัฐบาลไทย-ข่าวทำเนียบรัฐบาล-“วราวุธ” รมว.พม. ส่งทีม One Home พม.จังหวัด ลงพื้นที่เร่งเยียวยาสภาพจิตใจครอบครัวผู้ได้รับผลกระทบจากอิสราเอล พร้อมเตรียมเปิดศูนย์ ศรส. 1 พ.ย.นี้ รับเรื่องร้องเรียนทางสังคม


วันอังคารที่ 10 ตุลาคม 2566
“วราวุธ” รมว.พม. ส่งทีม One Home พม.จังหวัด ลงพื้นที่เร่งเยียวยาสภาพจิตใจครอบครัวผู้ได้รับผลกระทบจากอิสราเอล พร้อมเตรียมเปิดศูนย์ ศรส. 1 พ.ย.นี้ รับเรื่องร้องเรียนทางสังคม
“วราวุธ” รมว.พม. ส่งทีม One Home พม.จังหวัด ลงพื้นที่เร่งเยียวยาสภาพจิตใจครอบครัวผู้ได้รับผลกระทบจากอิสราเอล พร้อมเตรียมเปิดศูนย์ ศรส. 1 พ.ย.นี้ รับเรื่องร้องเรียนทางสังคม
วันที่ 10 ตุลาคม 2566 นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีการช่วยเหลือเยียวยาจิตใจญาติผู้ประสบเหตุความรุนแรงในตะวันออกกลาง ว่า ในนามของกระทรวงการพัฒนาสังคมและความมั่นคงของมนุษย์ (พม.) ขอแสดงความเสียใจสำหรับครอบครัวผู้สูญเสียและผู้ได้รับผลกระทบจากเหตุการณ์ความรุนแรงดังกล่าว ซึ่งตนได้มอบหมายให้นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ประสานงานกับพัฒนาสังคมและความมั่นคงของมนุษย์จังหวัดทุกจังหวัดที่มีผู้ได้รับผลกระทบ ไม่ว่าจะเป็นผู้เสียชีวิตและผู้ได้รับบาดเจ็บ หรือ แม้แต่ผู้ที่ยังได้รับการยืนยันรายชื่อ โดยจะมีทีมสหวิชาชีพ พร้อมกับทีมนักจิตวิทยาที่จะเข้าไปพูดคุยกับผู้ที่เกี่ยวข้อง ทั้งนี้ ตนได้กำชับและขอให้ดูมาตรการเพิ่มเติมว่า ทางกระทรวง พม. จะสามารถสนับสนุนการทำงานของหน่วยงานใดได้บ้าง อีกทั้ง ปลัด พม. พร้อมผู้บริหารระดับสูงกระทรวง พม. ได้ร่วมอยู่ในวอร์รูม (War Room) ของรัฐบาลที่จัดตั้งขึ้น เพื่อติดตามเหตุการณ์อยู่ตลอดเวลา และดูรายชื่อที่อาจได้รับเพิ่มจากเหตุการณ์นี้
นายวราวุธ กล่าวต่อไปว่า ขณะนี้ กระทรวง พม. เตรียมเปิดศูนย์เร่งรัดจัดการสวัสดิภาพประชาชน หรือ ศรส. (Human Security Emergency Management Center) หรือ HuSEC ในวันที่ 1 พ.ย. 66 โดยศูนย์ดังกล่าว ประกอบด้วย ผู้เชี่ยวชาญด้านเด็กและเยาวชน ครอบครัว สตรี และทุกมติที่กระทรวง พม. ดูแลอยู่ ซึ่งทำงานร่วมกับศูนย์ช่วยเหลือสังคม สายด่วน พม. 1300 และจะมีหน่วยเคลื่อนที่เร็วรองรับข้อร้องเรียนของประชาชน ทั้งทางออนไลน์ ออฟไลน์ หรือ วอร์คอิน (Walk in) เข้ามาแจ้ง ศรส. ซึ่งจะเป็นส่วนสำคัญที่เข้าไปช่วยเยียวยาสภาพจิตใจครอบครัวของผู้ที่ได้รับผลกระทบจากเหตุการณ์ความรุนแรงในตะวันออกกลาง
นายวราวุธ กล่าวเพิ่มเติมว่า  สำหรับครอบครัวผู้ได้รับผลกระทบที่ยังไม่ได้รับการยืนยันนั้น ตนได้ส่งทีม One Home พม.จังหวัด เข้าไปพูดคุยกับทุกครอบครัว เพราะบางครั้งยังไม่ได้รับทราบการยืนยันว่าเกิดอะไรขึ้นกับบุคคลอันเป็นที่รักของครอบครัวนั้น ย่อมมีความเป็นห่วงและทำให้รู้สึกบั่นทอนสภาพจิตใจ โดยให้ทีมสหวิชาชีพและทีมนักจิตวิทยาเข้าไปพูดคุย ถึงแม้ว่าจะยังไม่มีการยืนยัน แต่อย่างน้อย เพื่อให้ได้รับความสบายใจและเป็นกำลังใจให้แต่ละครอบครัว
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/73185