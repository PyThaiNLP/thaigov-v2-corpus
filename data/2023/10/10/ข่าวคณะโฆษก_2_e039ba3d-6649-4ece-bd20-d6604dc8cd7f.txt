รัฐบาลไทย-ข่าวทำเนียบรัฐบาล-รัฐบาลเตือนประชาชนเฝ้าระวังอ่างเก็บน้ำที่มีความเสี่ยง น้ำล้นตลิ่ง เนื่องจากอิทธิพลของร่องมรสุมพาดผ่าน เฝ้าระวังน้ำท่วมขังในพื้นที่ลุ่มต่ำ และพื้นที่ด้านท้ายอ่างเก็บน้ำ  ช่วง 12-18 


วันอังคารที่ 10 ตุลาคม 2566
10/10/2566
พิมพ์
รัฐบาลเตือนประชาชนเฝ้าระวังอ่างเก็บน้ำที่มีความเสี่ยง น้ำล้นตลิ่ง เนื่องจากอิทธิพลของร่องมรสุมพาดผ่าน เฝ้าระวังน้ำท่วมขังในพื้นที่ลุ่มต่ำ และพื้นที่ด้านท้ายอ่างเก็บน้ำ  ช่วง 12-18
รัฐบาลเตือนประชาชนเฝ้าระวังอ่างเก็บน้ำที่มีความเสี่ยง น้ำล้นตลิ่ง เนื่องจากอิทธิพลของร่องมรสุมพาดผ่าน เฝ้าระวังน้ำท่วมขังในพื้นที่ลุ่มต่ำ และพื้นที่ด้านท้ายอ่างเก็บน้ำ  ช่วง 12-18 ตุลาคม นี้
วันนี้ (10 ตุลาคม 2566) นายคารม พลพรกลาง รองโฆษกประจำสำนักนายกรัฐมนตรี เตือนประชาชนเฝ้าระวังอ่างเก็บน้ำที่มีความเสี่ยง และน้ำล้นตลิ่ง  เนื่องจากอิทธิพลของร่องมรสุมพาดผ่านภาคเหนือ และภาคตะวันออกเฉียงเหนือ ทำให้บริเวณดังกล่าวมีปริมาณฝนตกหนักสะสม ทั้งนี้ สำนักงานทรัพยากรน้ำแห่งชาติได้คาดการณ์จะมีปริมาณฝนเพิ่มขึ้นอีก ในช่วงวันที่ 9 – 12 ตุลาคม 2566 ส่งผลให้น้ำหลากลงสู่ลุ่มน้ำและอ่างเก็บน้ำเพิ่มมากขึ้น จึงขอให้เฝ้าระวังน้ำล้นตลิ่งและท่วมขังในพื้นที่ลุ่มต่ำและพื้นที่ด้านท้ายอ่างเก็บน้ำ ในช่วงวันที่ 12 - 18 ตุลาคม 2566 ดังนี้
1. อ่างเก็บน้ำขนาดใหญ่ ที่มีปริมาตรน้ำสูงกว่าเกณฑ์ปฏิบัติการอ่างเก็บน้ำกักเก็บสูงสุด (Upper Rule Curve) จำนวน 9 แห่ง ได้แก่ อ่างเก็บน้ำแม่งัดสมบูรณ์ชล จังหวัดเชียงใหม่
อ่างเก็บน้ำกิ่วลม และแม่มอก จังหวัดลำปาง
อ่างเก็บน้ำห้วยหลวง จังหวัดอุดรธานี
อ่างเก็บน้ำน้ำพุง และหนองหาร จังหวัดสกลนคร
อ่างเก็บน้ำอุบลรัตน์ จังหวัดขอนแก่น
อ่างเก็บน้ำลำปาว จังหวัดกาฬสินธุ์
อ่างเก็บน้ำขุนด่านปราการชล จังหวัดนครนายก
อ่างเก็บน้ำขนาดกลางและขนาดเล็กที่มีปริมาตรน้ำมากกว่าร้อยละ 80 และมีแนวโน้มเพิ่มสูงขึ้น เสี่ยงน้ำล้นกระทบพื้นที่บริเวณท้ายอ่างเก็บน้ำ โดยเฉพาะอย่างยิ่งบริเวณอ่างเก็บน้ำป่าสักชลสิทธิ์ คาดการณ์ว่าจะมีน้ำไหลเข้าอ่างเก็บน้ำเพิ่มขึ้นอย่างฉับพลัน และมีแนวโน้มปริมาตรน้ำมากกว่าร้อยละ 80
2. พื้นที่เสี่ยงน้ำล้นตลิ่งและท่วมขังในพื้นที่ลุ่มต่ำ
2.1 แม่น้ำยม บริเวณ อำเภอศรีสัชนาลัย สวรรคโลก ศรีสำโรง เมืองสุโขทัย และกงไกรลาศ จังหวัดสุโขทัย
อำเภอพรหมพิราม และบางระกำ จังหวัดพิษณุโลก
อำเภอสามง่าม และโพทะเล จังหวัดพิจิตร
2.2 แม่น้ำมูล บริเวณสถานี M.7 อำเภอเมืองอุบลราชธานี จังหวัดอุบลราชธานี คาดการณ์ว่าระดับน้ำจะมีแนวโน้มเพิ่มขึ้นอยู่ที่ +113.00 ถึง +113.50 เมตร ระดับทะเลปานกลาง สูงกว่าตลิ่ง 1.00 – 1.50 เมตร ซึ่งจะส่งผลกระทบต่อพื้นที่ลุ่มต่ำริมแม่น้ำ บริเวณอำเภอเมืองอุบลราชธานี วารินชำราบ พิบูลมังสาหาร ดอนมดแดง ตระการพืชผล และม่วงสามสิบ จังหวัดอุบลราชธานี
2.3 แม่น้ำยัง บริเวณสถานี E.92 อำเภอเสลภูมิ จังหวัดร้อยเอ็ด คาดการณ์ว่าระดับจะมีแนวโน้มเพิ่มขึ้น สูงกว่าตลิ่ง 1.00 - 1.50 เมตร ในวันที่ 10 - 11 ตุลาคม 2566 ซึ่งจะส่งผลกระทบต่อพื้นที่ลุ่มต่ำริมแม่น้ำบริเวณ อำเภอเสลภูมิ และโพนทอง จังหวัดร้อยเอ็ด และลดลงต่ำกว่าตลิ่ง ในวันที่ 13 - 14 ตุลาคม 2566
"นายกรัฐมนตรีสั่งการหน่วยงานที่เกี่ยวข้องติดตามสถานการณ์น้ำอย่างใกล้ชิด พร้อมตรวจสอบความมั่นคงอาคารป้องกันริมแม่น้ำและเสริมคันบริเวณจุดเสี่ยงที่เป็นพื้นที่ลุ่มต่ำริมแม่น้ำ  เตรียมแผนรับสถานการณ์น้ำหลาก เตรียมความพร้อมบุคลากร เครื่องจักรเครื่องมือ รวมถึงความพร้อมของระบบสื่อสารสำรอง เพื่อบูรณาการความพร้อมให้ความช่วยเหลือได้ทันที" นายคารม กล่าว

ที่มา : https://www.thaigov.go.th/news/contents/details/73179