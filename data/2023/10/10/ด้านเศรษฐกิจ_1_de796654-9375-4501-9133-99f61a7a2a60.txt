รัฐบาลไทย-ข่าวทำเนียบรัฐบาล-รมว.ธรรมนัส รับฟังปัญหาแกนนำสมัชชาคนจน เตรียมเสนอเข้า ครม. ร่วมหาแนวทางแก้ไขโดยด่วน


วันจันทร์ที่ 9 ตุลาคม 2566
รมว.ธรรมนัส รับฟังปัญหาแกนนำสมัชชาคนจน เตรียมเสนอเข้า ครม. ร่วมหาแนวทางแก้ไขโดยด่วน
รมว.ธรรมนัส รับฟังปัญหาแกนนำสมัชชาคนจน เตรียมเสนอเข้า ครม. ร่วมหาแนวทางแก้ไขโดยด่วน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย พลตำรวจเอก สุรเชษฐ์ หักพาล รองผู้บัญชาการตำรวจแห่งชาติ ลงพื้นที่รับฟังปัญหาของกลุ่มสมัชชาคนจน ที่ชุมนุมปักหลักเพื่อเรียกร้องให้รัฐบาลแก้ไขปัญหาของชาวบ้าน ณ บริเวณพื้นที่หน้ากระทรวงศึกษาธิการ ถนนลูกหลวง กรุงเทพฯ ภายหลังจากการรับฟังปัญหาข้อเรียกร้องของกลุ่มสมัชชาคนจน พบว่า ข้อเรียกร้องของสมัชชาประเด็นหลักคือปัญหาที่ดิน ทั้งที่ดินสาธารณะ ปัญหาของป่าไม้ ซึ่ง รมว.เกษตรฯ ยืนยันว่าจะเร่งรัดนำปัญหาเร่งด่วนที่เป็นความเดือดร้อนของพี่น้องไปสู่การแก้ไข และหาวิธีและแนวทางในการเจราจาระหว่างรัฐบาลกับสมัชชาคนจนให้เร็วที่สุด
“จากข้อสรุปที่ได้เจรจากับแกนนำในวันนี้ ได้รับข้อเสนอเป็นกรอบทั้งหมด 6 ข้อ ซึ่งบางเรื่องรัฐบาลชุดเก่าได้ดำเนินการไปเกือบเรียบร้อยแล้ว ซึ่งเรื่องใดที่สามารถดำเนินการต่อได้ ก็จะเสียบปลั๊กเดินหน้าทำงานต่อทันที อย่างไรก็ตาม เรื่องใดที่ยังไม่จบและเป็นปัญหาที่ต้องแก้ไขร่วมกัน จะตั้งคณะกรรมการขับเคลื่อน โดยในวันพรุ่งนี้ จะนำกรอบทั้งหมด 6 ข้อที่ได้เจรจากัน รายงานให้ที่ประชุมคณะรัฐมนตรีทราบ เรื่องใดที่เกี่ยวกับกระทรวงเกษตรและสหกรณ์ ผมพร้อมจะดำเนินการให้เร็วที่สุด ส่วนเรื่องใดที่เกี่ยวกับกระทรวงอื่นๆ รักษาการนายกรัฐมนตรี (นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์) จะเป็นผู้มอบหมายต่อไป ยืนยันจะทำงานให้ไวที่สุด เพราะความเดือดร้อนของพี่น้องปล่อยไว้ยืดเยื้อไม่ได้ ต้องได้รับการแก้ไขอย่างเร่งด่วน” รมว.ธรรมนัส กล่าว

ที่มา : https://www.thaigov.go.th/news/contents/details/73175