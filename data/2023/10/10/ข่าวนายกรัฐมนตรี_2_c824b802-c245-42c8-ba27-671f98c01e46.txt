รัฐบาลไทย-ข่าวทำเนียบรัฐบาล-นายกฯ หารือผู้บริหาร Brunei Investment Agency ยืนยันความร่วมมือในด้านที่ทั้งสองมีความสนใจและมีศักยภาพ 


วันอังคารที่ 10 ตุลาคม 2566
นายกฯ หารือผู้บริหาร Brunei Investment Agency ยืนยันความร่วมมือในด้านที่ทั้งสองมีความสนใจและมีศักยภาพ
นายกฯ หารือผู้บริหาร Brunei Investment Agency ยืนยันความร่วมมือในด้านที่ทั้งสองมีความสนใจและมีศักยภาพ
วันนี้ (10 ตุลาคม 2566) เวลา 16.00 น. (ตามเวลาท้องถิ่นประเทศบรูไน ซึ่งเร็วกว่าไทย 1 ชม.) ณ โรงแรม Empire Brunei นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบหารือผู้บริหาร Brunei Investment Agency (BIA) นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวถึงความร่วมมือของทั้งสองฝ่ายในสาขาที่มีศักยภาพสำหรับไทยและบรูไน โดยจากการหารือกับสมเด็จพระราชาธิบดีแห่งบรูไนดารุสซาลามเกี่ยวกับการส่งออกผลิตภัณฑ์ฮาลาลของไทย ความมั่นคงทางอาหาร ซึ่งถือเป็นหนึ่งในนโยบายหลักของไทยที่จะเป็นศูนย์กลางสำหรับฮาลาล ไทยมีวัตถุดิบและสามารถพัฒนาเทคโนโลยีที่ช่วยปรับปรุง เปลี่ยนแปลง และพัฒนาคุณภาพของอาหารได้ (Food Technology) ซึ่งแม้จะยังอยู่ในขั้นเริ่มแรก แต่รัฐบาลมุ่งมั่นเดินหน้า พร้อมเชื่อมั่นว่าจะมีตลาดส่งออกได้อย่างแน่นอน และเมื่อมีสมเด็จพระราชาธิบดีแห่งบรูไนดารุสซาลามทรงเป็นจุดเชื่อมสำหรับโลกมุสลิม ยิ่งเชื่อมั่นว่าจะสามารถเดินหน้าความร่วมมือนี้ได้อย่างแน่นอน
ด้านผู้บริหาร BIA กล่าวว่า BIA พร้อมเจรจาเพื่อกระชับความร่วมมือ ซึ่งบรูไนให้ความสำคัญเรื่องความมั่นคงทางอาหาร เนื่องจากเพิ่งจะเปิดประเทศจากสถานการณ์การแพร่ระบาดของโควิด-19 โดยบรูไนมีความร่วมมือเกี่ยวกับการส่งออกข้าวกับไทย ซึ่งไทยถือเป็นผู้นำ (premier) ในด้านเกษตรกรรม จึงหวังที่จะร่วมมือในด้านนี้ให้ใกล้ชิดมากยิ่งขึ้น
ทั้งนี้ ทั้งสองฝ่ายเห็นพ้องที่จะหารือกับหน่วยงานที่เกี่ยวข้องของทั้งสองประเทศเพื่อเดินหน้าความร่วมมือด้านที่มีความสนใจและมีศักยภาพร่วมกัน โดยบรูไนหวังที่จะเรียนรู้จากประสบการณ์และความเชี่ยวชาญ(Know-how) ของไทยในด้านต่าง ๆ ต่อไป
*********************
องค์กรการลงทุน Brunei Investment Agency (BIA) เป็นองค์กรที่จัดตั้งโดยสมเด็จพระราชาธิบดีแห่งบรูไนดารุสซาลาม มีวัตถุประสงค์เพื่อบริหารทุนสำรองของบรูไนฯผ่านการลงทุนในทรัพสินย์ในหลายๆ ประเทศทั่วโลก อยู่ภายใต้การบริหารงานของรัฐบาลบรูไนดารุสซาลาม โดยมี กระทรวงการคลังและเศรษฐกิจบรูไนฯ เป็นหน่วยงานบริหารองค์กรดังกล่าว จัดตั้งเมื่อ พ.ศ. 2526 โดยมี สำนักงานใหญ่ ณ บันดาร์เสรีเบกาวัน ประเทศบรูไนฯ

ที่มา : https://www.thaigov.go.th/news/contents/details/73203