รัฐบาลไทย-ข่าวทำเนียบรัฐบาล-กรมทางหลวง ลงนามข้อตกลงคุณธรรมโครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว สำหรับการให้เอกชนร่วมลงทุนในการดำเนินงานและบำรุงรักษา (O&M) 


วันอังคารที่ 10 ตุลาคม 2566
กรมทางหลวง ลงนามข้อตกลงคุณธรรมโครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว สำหรับการให้เอกชนร่วมลงทุนในการดำเนินงานและบำรุงรักษา (O&M)
....
นายสราวุธ ทรงศิวิไล อธิบดีกรมทางหลวง กระทรวงคมนาคม ลงนามในข้อตกลงคุณธรรม (Integrity Pact: IP) โครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว สำหรับการให้เอกชนร่วมลงทุนในการดำเนินงานและบำรุงรักษา (O&M) ร่วมกับผู้สังเกตการณ์ประกอบด้วย ดร.สุวัฒน์ วาณีสุบุตร (ผู้นำทีม) นายอนันต์ เกษเกษมสุข นางวาสนา สุทธิเดชานัย และนางสุจิตรา สุตตเขตต์ พร้อมทั้งประชุมเริ่มต้นโครงการร่วมกัน (Kick Off Meeting) โดยมีคณะผู้บริหารและเจ้าหน้าที่กรมทางหลวง (ทล.) คณะผู้บริหารองค์กรต่อต้านคอร์รัปชัน (ประเทศไทย) และสื่อมวลชน เข้าร่วมงานประมาณ 70 คน เมื่อวันที่ 10 ตุลาคม 2566 ณ ห้องมนัส คอวนิช ชั้น 2 อาคารพหลโยธิน ทล.
นายสราวุธ ทรงศิวิไล กล่าวถึงการลงนามข้อตกลงคุณธรรมครั้งนี้ว่าเป็นไปตามข้อกำหนดภายใต้ประกาศสำนักงานคณะกรรมการนโยบายรัฐวิสาหกิจ เรื่อง แนวทางปฏิบัติสำหรับการนำข้อตกลงคุณธรรมมาใช้กับโครงการร่วมลงทุนที่ดำเนินการตามพระราชบัญญัติการร่วมลงทุนระหว่างรัฐและเอกชน พ.ศ. 2562 พ.ศ. 2564 เพื่อสร้างความร่วมมือในการป้องกันการทุจริตในโครงการร่วมลงทุน ส่งผลให้กระบวนการคัดเลือกเอกชนเป็นไปด้วยความสุจริต โปร่งใส และได้รับการยอมรับจากทุกภาคส่วน โครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว เปิดให้เอกชนร่วมลงทุนในการดำเนินงานและบำรุงรักษา (O&M) ในรูปแบบ PPP Gross Cost เป็นระยะเวลาไม่เกิน 32 ปี โดยระยะที่ 1 เอกชนจะเป็นผู้ออกแบบ ก่อสร้าง และติดตั้งงานระบบ และองค์ประกอบที่เกี่ยวข้อง ด้วยรูปแบบระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (ระบบ M-Flow) ทั้งโครงการ และต้องถ่ายโอนกรรมสิทธิ์ในทรัพย์สินที่ลงทุนให้ภาครัฐก่อนเริ่มดำเนินโครงการระยะที่ 2 เอกชน จะเป็นผู้ดำเนินงานและบำรุงรักษาโครงการทั้งหมด ทั้งงานโยธาในส่วนที่รัฐเป็นผู้ลงทุน และงานระบบในส่วนที่เอกชนเป็นผู้ลงทุน ตลอดจนเป็นผู้รับผิดชอบในการสร้างและนำส่งข้อมูลรายการผ่านทาง (Transaction Generation) ทั้งหมดให้แก่ภาครัฐ รวมทั้งดำเนินงานอื่นที่เกี่ยวข้องตามขอบเขตงานและเงื่อนไขที่กำหนด          โดยเอกชนจะได้รับเงินค่าตอบแทนจากการให้บริการ กรมทางหลวงมีแผนการคัดเลือกเอกชนร่วมลงทุนให้แล้วเสร็จภายในปี 2567
ทล. ในฐานะหน่วยงานเจ้าของโครงการ นอกจากจะตระหนักถึงความสำคัญของการพัฒนาทางหลวงพิเศษระหว่างเมืองที่มีประสิทธิภาพ ล้ำสมัย ได้มาตรฐานในระดับสากลแล้ว ยังให้ความสำคัญกับการดำเนินโครงการร่วมลงทุนให้เป็นไปอย่างสุจริต เป็นธรรม และตรวจสอบได้ เพื่อส่งเสริมการขยายตัวด้านโลจิสติกส์ของภูมิภาค เพิ่มขีดความสามารถด้านการค้าการลงทุน และช่วยพัฒนาเศรษฐกิจและสังคมให้แก่ประเทศชาติได้อย่างยั่งยืน

ที่มา : https://www.thaigov.go.th/news/contents/details/73210