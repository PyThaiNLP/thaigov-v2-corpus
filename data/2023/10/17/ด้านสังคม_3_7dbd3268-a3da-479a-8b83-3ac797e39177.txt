รัฐบาลไทย-ข่าวทำเนียบรัฐบาล-ปลัด สธ. ลงนามข้อตกลงคุณธรรม "โครงการยกระดับ รพ.ปลวกแดง 2" สร้างความโปร่งใสและความเชื่อมั่นในการร่วมทุนรัฐ-เอกชน


วันอังคารที่ 17 ตุลาคม 2566
ปลัด สธ. ลงนามข้อตกลงคุณธรรม "โครงการยกระดับ รพ.ปลวกแดง 2" สร้างความโปร่งใสและความเชื่อมั่นในการร่วมทุนรัฐ-เอกชน
ปลัดกระทรวงสาธารณสุข ร่วมลงนามข้อตกลงคุณธรรม “โครงการการยกระดับโรงพยาบาลปลวกแดง 2 ให้มีศักยภาพเป็นโรงพยาบาลทั่วไปขนาดเล็ก (M1) และมีมาตรฐานโรงพยาบาลคู่สัญญาของประกันสังคม” สร้างความโปร่งใสในการดำเนินการด้วยวิธีการร่วมทุนระหว่างภาครัฐและเอกชน
ปลัดกระทรวงสาธารณสุข ร่วมลงนามข้อตกลงคุณธรรม “โครงการการยกระดับโรงพยาบาลปลวกแดง 2 ให้มีศักยภาพเป็นโรงพยาบาลทั่วไปขนาดเล็ก (M1) และมีมาตรฐานโรงพยาบาลคู่สัญญาของประกันสังคม” สร้างความโปร่งใสในการดำเนินการด้วยวิธีการร่วมทุนระหว่างภาครัฐและเอกชน และสร้างความเชื่อมั่นให้ผู้ประกอบการเข้าร่วมการแข่งขันอย่างเป็นธรรม เกิดประโยชน์สูงสุดต่อประเทศชาติและประชาชน
วันนี้ (17 ตุลาคม 2566) ที่สำนักงานปลัดกระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข และผู้สังเกตการณ์ตามข้อตกลงคุณธรรม จากองค์กรต่อต้านคอร์รัปชัน (ประเทศไทย) ได้แก่ นายสมชาติ เจศรีชัย นางลดาวัลย์ ธนะธนิต นายสิทธิชัย วงศ์ถาวรกิจ และนางวัชนี วัฒนถวัลย์วงศ์ ร่วมลงนามในข้อตกลงคุณธรรม “โครงการการยกระดับโรงพยาบาลปลวกแดง 2 ให้มีศักยภาพเป็นโรงพยาบาลทั่วไปขนาดเล็ก (M1) และมีมาตรฐานโรงพยาบาลคู่สัญญาของประกันสังคม” โดยมี นายแพทย์สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ดร.ธาริศร์ อิสสระยั่งยืน รองเลขาธิการคณะกรรมการนโยบายเขตพัฒนาพิเศษภาคตะวันออก นายรังสี เหลืองวารินกุล กรรมการส่งเสริมโครงการข้อตกลงคุณธรรม ผู้บริหารคณะกรรมการนโยบายเขตพัฒนาพิเศษภาคตะวันออก และผู้บริหารองค์กรต่อต้านคอร์รัปชัน (ประเทศไทย) ร่วมเป็นสักขีพยาน
นายแพทย์โอภาส กล่าวว่า โครงการการยกระดับโรงพยาบาลปลวกแดง 2 ฯ เป็นต้นแบบการขยายศักยภาพโรงพยาบาลในสังกัดกระทรวงสาธารณสุข ด้วยวิธีการร่วมทุนระหว่างภาครัฐและเอกชน หรือ PPP แห่งแรกของประเทศ ซึ่งจะส่งผลให้ประชาชนในพื้นที่ได้เข้าถึงบริการสุขภาพที่มีมาตรฐานในราคาที่เหมาะสมและสะดวก รวดเร็ว สามารถรองรับบริการกรณีมีภัยพิบัติหรือโรคระบาดเกิดขึ้นในพื้นที่ได้อย่างมีประสิทธิภาพ รวมถึงสามารถตอบสนองความต้องการบริการระดับ Premium ของผู้รับบริการได้ โดยกระทรวงสาธารณสุขส่งมอบ ที่ดินพร้อมอาคารผ่าตัด-อุบัติเหตุ 5 ชั้น ให้ภาคเอกชนก่อสร้างอาคารบริการเพิ่มเติม พร้อมสาธารณูปโภคต่างๆ และโอนคืนให้กับกระทรวงสาธารณสุข พร้อมทั้งให้ภาคเอกชนจัดหาครุภัณฑ์ บุคลากร ในการให้บริการ รวมถึงรับผิดชอบกรณีเกิดความเสียหายทางการแพทย์ด้วย
นายแพทย์โอภาสกล่าวต่อว่า ปัจจุบันโครงการนี้ อยู่ในขั้นตอนการจัดทำร่างประกาศเชิญชวน ร่างเอกสารการคัดเลือกเอกชน และร่างสัญญาร่วมลงทุน เพื่อเสนอต่อคณะกรรมการคัดเลือกเอกชนร่วมลงทุนฯ พิจารณา ก่อนที่จะรับฟังความเห็นจากภาคเอกชน และออกประกาศเชิญชวนต่อไป จึงได้มีการลงนามบันทึกข้อตกลงคุณธรรม ซึ่งเป็นไปตามแนวทางการจัดทำข้อตกลงคุณธรรมในโครงการร่วมลงทุนกับเอกชนหรือให้เอกชนเป็นผู้ลงทุน ตามกฎหมายว่าด้วยเขตพัฒนาพิเศษภาคตะวันออก พ.ศ. 2564 โดยสำนักงานคณะกรรมการนโยบายเขตพัฒนาพิเศษภาคตะวันออก ร่วมกับองค์กรต่อต้านคอร์รัปชัน (ประเทศไทย) จะคัดเลือกผู้ทรงคุณวุฒิเข้าร่วมเป็นผู้สังเกตการณ์ในกระบวนการคัดเลือกเอกชนร่วมลงทุนทุกขั้นตอน เพื่อให้การใช้งบประมาณเป็นไปอย่างคุ้มค่าและมีประสิทธิผล รวมทั้งการคัดเลือกผู้ประกอบการเป็นไปด้วยความสุจริต โปร่งใสและเป็นธรรม เกิดประโยชน์สูงสุดต่อประเทศชาติและประชาชนต่อไป
****************************************** 17 ตุลาคม 2566

ที่มา : https://www.thaigov.go.th/news/contents/details/73462