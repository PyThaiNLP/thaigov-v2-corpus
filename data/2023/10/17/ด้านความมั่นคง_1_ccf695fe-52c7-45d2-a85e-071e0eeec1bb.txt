รัฐบาลไทย-ข่าวทำเนียบรัฐบาล-กระทรวงแรงงาน เผยผลงานกองทุนเพื่อผู้ใช้แรงงาน ปี 66  ปล่อยกู้ 129 ล้าน ช่วยลูกจ้างกว่า 5 พันคน


วันอังคารที่ 17 ตุลาคม 2566
17/10/2566
พิมพ์
กระทรวงแรงงาน เผยผลงานกองทุนเพื่อผู้ใช้แรงงาน ปี 66  ปล่อยกู้ 129 ล้าน ช่วยลูกจ้างกว่า 5 พันคน
กระทรวงแรงงาน โดยกรมสวัสดิการและคุ้มครองแรงงาน เผย ผลการดำเนินงานกองทุนเพื่อผู้ใช้แรงงานในการให้บริการเงินกู้ผ่านสหกรณ์ออมทรัพย์ สหกรณ์เครดิตยูเนี่ยนในสถานประกอบกิจการและรัฐวิสาหกิจ ปล่อยกู้ไปแล้ว 129 ล้านบาท ช่วยลดปัญหาหนี้นอกระบบลูกจ้าง 5,187 คน
นายสมพจน์ กวางแก้ว รองอธิบดี รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยผลการดำเนินงานของกองทุนเพื่อผู้ใช้แรงงาน ประจำปีงบประมาณ พ.ศ. 2566 ว่า กองทุนเพื่อผู้ใช้แรงงาน เป็นกองทุนที่จัดตั้งขึ้นเพื่อเป็นแหล่งเงินทุนหมุนเวียนให้ผู้ใช้แรงงาน โดยให้บริการเงินกู้ดอกเบี้ยต่ำผ่านสหกรณ์ออมทรัพย์ หรือสหกรณ์เครดิตยูเนี่ยนในสถานประกอบกิจการและรัฐวิสาหกิจ เพื่อเป็นแหล่งทุนให้แก่ลูกจ้างในการพัฒนารายได้และลดภาระหนี้สิน โดยเฉพาะอย่างยิ่งหนี้สินจากการกู้ยืมเงินนอกระบบ และเสริมสร้างวินัยการออม ตลอดจนช่วยให้ลูกจ้างและครอบครัวมีความมั่นคงทางเศรษฐกิจและมีคุณภาพชีวิตที่ดีขึ้น โดยในปีงบประมาณ พ.ศ. 2566 ที่ผ่านมา กองทุนเพื่อผู้ใช้แรงงานได้ให้บริการเงินกู้แก่สหกรณ์ออมทรัพย์ในสถานประกอบกิจการและรัฐวิสาหกิจ รวมจำนวน 10 แห่ง (11 สัญญา) เป็นจำนวนเงิน 129 ล้านบาท แบ่งเป็น เงินกู้ผ่านโครงการเงินกู้กองทุนเพื่อผู้ใช้แรงงาน จำนวน 3 แห่ง (3 สัญญา) เป็นเงิน 25 ล้านบาท โครงการเงินกู้เพื่อบรรเทาผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (Covid-19) จำนวน 1 แห่ง (1 สัญญา) เป็นเงิน 4 ล้านบาท และโครงการเงินกู้เติมสุขเพื่อยกระดับคุณภาพชีวิตแรงงาน จำนวน 7 แห่ง (7 สัญญา) เป็นเงิน 100 ล้านบาท ก่อให้เกิดประโยชน์แก่ผู้ใช้แรงงานที่เป็นสมาชิก จำนวน 5,187 คน
นายสมพจน์ กล่าวต่อไปว่า สำหรับสหกรณ์ออมทรัพย์ สหกรณ์เครดิตยูเนี่ยนในสถานประกอบกิจการและรัฐวิสาหกิจ ที่ต้องการกู้เงินจากกองทุนเพื่อผู้ใช้แรงงาน ส่วนกลางสามารถยื่นคำขอได้ที่กองสวัสดิการแรงงาน กรมสวัสดิการและคุ้มครองแรงงาน ชั้น 3 และส่วนภูมิภาคยื่นคำขอได้ที่สำนักงานสวัสดิการและคุ้มครองแรงงานจังหวัดทุกจังหวัด หรือสามารถยื่นกู้ผ่านระบบ e-service ได้ที่ https://labourfund.labour.go.th สอบถามข้อมูลเพิ่มเติมได้ที่ 02 660 2180 หรือ Facebook : กองทุนเพื่อผู้ใช้แรงงาน กรมสวัสดิการและคุ้มครองแรงงาน E-mail : labourfund@gmail.com

ที่มา : https://www.thaigov.go.th/news/contents/details/73433