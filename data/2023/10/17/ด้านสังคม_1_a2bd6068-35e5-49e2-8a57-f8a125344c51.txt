รัฐบาลไทย-ข่าวทำเนียบรัฐบาล-สธ. สรุปผลคัดกรองสุขภาพแรงงานไทยกลับบ้านเมื่อวาน 2 ชุด พบเครียดสูง 25 ราย ปานกลาง 8 ราย ประสานพื้นที่ติดตามดูแล


วันอังคารที่ 17 ตุลาคม 2566
สธ. สรุปผลคัดกรองสุขภาพแรงงานไทยกลับบ้านเมื่อวาน 2 ชุด พบเครียดสูง 25 ราย ปานกลาง 8 ราย ประสานพื้นที่ติดตามดูแล
รัฐมนตรีว่าการกระทรวงสาธารณสุข เผย มีแรงงานไทยกลับจากอิสราเอลถึงไทย 16 ตุลาคม 2 ชุด รวม 378 คน พบบาดเจ็บจากอุบัติเหตุ 2 ราย มีอาการทางเดินหายใจ 10 ราย เครียดสูง 25 ราย เครียดปานกลาง 8 ราย ประสานส่งพื้นที่ดูแลต่อเนื่อง
รัฐมนตรีว่าการกระทรวงสาธารณสุข เผย มีแรงงานไทยกลับจากอิสราเอลถึงไทย 16 ตุลาคม 2 ชุด รวม 378 คน พบบาดเจ็บจากอุบัติเหตุ 2 ราย มีอาการทางเดินหายใจ 10 ราย เครียดสูง 25 ราย เครียดปานกลาง 8 ราย ประสานส่งพื้นที่ดูแลต่อเนื่อง เน้นกระชับกระบวนการคัดกรอง อำนวยความสะดวกให้กลับสู่ครอบครัวอย่างรวดเร็ว ภาพรวมดูแลคนไทยกลับมาแล้ว 539 คน
นพ.ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงการดูแลด้านสุขภาพคนไทยที่อพยพกลับจากสถานการณ์ความไม่สงบในประเทศอิสราเอล ว่า นพ.สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ในฐานะผู้บัญชาการณ์ศูนย์ปฏิบัติการฉุกเฉินด้านการแพทย์และสาธารณสุข (PHEOC) รายงานความคืบหน้าว่า เมื่อวานนี้ (16 ตุลาคม 2566) มีแรงงานไทยเดินทางกลับจากอิสราเอล จำนวน 2 ชุด รวม 378 คน ชุดแรกโดยเครื่องบินของกองทัพอากาศ ถึงสนามบิน บน.6 ช่วงเช้ามืด จำนวน 130 คน ชุดที่ 2 โดยเที่ยวบิน LY085 ถึงท่าอากาศยานสุวรรณภูมิ ช่วงค่ำ 248 คน ซึ่งมีการจัดกระบวนการตรวจคัดกรองทั้งสุขภาพกายและสุขภาพจิตให้กระชับรวดเร็ว เพื่ออำนวยความสะดวกให้แรงงานไทยเดินทางกลับสู่ครอบครัวเร็วที่สุด
นพ.ชลน่านกล่าวต่อว่า สำหรับผลการตรวจคัดกรองสุขภาพเบื้องต้น พบปัญหาสุขภาพทางกาย 12 ราย ได้แก่ ล้มแขนหัก (ผ่าตัดแล้ว) 1 ราย แผลไฟลวก (ใกล้หาย) 1 ราย มีอาการทางเดินหายใจ 10 ราย ส่วนด้านสุขภาพจิต พบมีความเครียดระดับสูง 25 ราย ระดับปานกลาง 8 ราย ทีมแพทย์ได้ประสานสถานบริการในพื้นที่ติดตามดูแลต่อเนื่องหลังกลับภูมิลำเนา ทั้งนี้ ในภาพรวมกระทรวงสาธารณสุขดำเนินการตรวจคัดกรองสุขภาพแรงงานไทยที่เดินทางกลับมารวมทั้งหมด 539 คน มีผู้ได้รับบาดเจ็บ 10 ราย อาการทางเดินหายใจ 11 ราย และมีปัญหาด้านสุขภาพจิต 53 ราย อาทิ เครียด  นอนไม่หลับ ตื่นตัวมากเกินไป
******************************** 17 ตุลาคม 2566

ที่มา : https://www.thaigov.go.th/news/contents/details/73448