รัฐบาลไทย-ข่าวทำเนียบรัฐบาล-นายกฯ ยืนยัน ไม่ใช้เงิน 1.2 หมื่นล้าน ทำ ‘ซุปเปอร์แอป’ แจกเงินดิจิทัล ย้ำรับฟังทุกข้อเสนอแนะมาปรับปรุงให้เป็นนโยบายที่ดีที่สุด มั่นใจข้อมูล พร้อมตอบข้อสงสัย 


วันอังคารที่ 17 ตุลาคม 2566
17/10/2566
พิมพ์
นายกฯ ยืนยัน ไม่ใช้เงิน 1.2 หมื่นล้าน ทำ ‘ซุปเปอร์แอป’ แจกเงินดิจิทัล ย้ำรับฟังทุกข้อเสนอแนะมาปรับปรุงให้เป็นนโยบายที่ดีที่สุด มั่นใจข้อมูล พร้อมตอบข้อสงสัย
นายกฯ ยืนยัน ไม่ใช้เงิน 1.2 หมื่นล้าน ทำ ‘ซุปเปอร์แอป’ แจกเงินดิจิทัล ย้ำรับฟังทุกข้อเสนอแนะมาปรับปรุงให้เป็นนโยบายที่ดีที่สุด มั่นใจข้อมูล พร้อมตอบข้อสงสัย
วันที่ 17 ต.ค.66 นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ให้สัมภาษณ์ระหว่างมาประชุมที่สาธารณรัฐประชาชนจีน ชี้แจงกรณีมีกระแสข่าวว่า รัฐบาลจะจ้างบริษัทในเครือข่ายของนายกฯ จัดทำแอปพลิเคชั่นรองรับการแจกเงินดิจิทัล 10,000 บาท โดยใช้งบประมาณมากถึง 12,000 ล้านบาท โดยนายเศรษฐายืนยันว่า ไม่มีการจ้างเป็นหมื่นล้านบาท แต่เป็นตัวเลขที่น้อยมาก และไม่ใช่ประเด็นแน่นอน พร้อมยืนยัน ไม่มีเรื่องค่าคอมมิชชั่น ไม่มีการหักเบี้ยใบ้รายทาง หรือถูกหักเงิน 3%
ส่วนที่มีการกล่าวหาว่าเป็นการจ้างบริษัทในเครือข่ายของตนนั้น ขอให้ระบุชื่อมาให้ชัด เพราะแสนสิริไม่ได้ทำแอปฯ แน่นอน ส่วนบริษัทเอ็กซ์สปริง แคปปิตอล (XPGX) ที่ตนเคยเป็นกรรมการอยู่ ไม่ได้เข้ามาเกี่ยวข้องแน่นอน ขอให้บันทึกว่า 2 บริษัทดังกล่าวไม่ได้เข้ามารับงาน
เมื่อถามว่า การกล่าวหาลักษณะนี้เหมือนเป็นการจงใจมากเกินไปหรือไม่ นายกรัฐมนตรี กล่าววว่า ไม่เป็นไร เพราะตนเป็นบุคคลสาธารณะ ต้องพร้อมสำหรับการชี้แจงและตรวจสอบได้ ตนมั่นในว่า นโยบายนี้เป็นนโยบายที่ดี ส่งผลกับเศรษฐกิจไทยโดยรวม และให้ประโยชน์กับประชาชน เรามั่นใจในความโปร่งใสของนโยบายนี้
เมื่อถามว่า นายกรัฐมนตรีมีความมั่นใจในข้อมูล แต่เหตุใดจึงไม่เลือกชี้แจงให้สังคมเข้าใจ นายเศรษฐา กล่าวว่า ตนอยากให้คณะกรรมการศึกษาเงินดิจิทัลฯ ซึ่งประกอบด้วยผู้ชำนาญการจากหลายฝ่าย มีข้าราชการระดับสูง ซึ่งเห็นตรงและเห็นต่างกันบ้าง มีข้อแนะนำต่างๆ ได้มีสิทธิ์พูด เพราะเรามีคณะกรรมการกลั่นกรองอย่างถี่ถ้วน ขอเวลาให้ได้ถกกันให้ดี ซึ่งต้องให้เกียรติกรรมการทุกคน ส่วนการชี้แจงอาจจะช้าก็น้อมรับ ซึ่งไม่อยากพูดอะไรเร็วเกินไป แต่หากมีประเด็นขึ้นมาตนก็พร้อมชี้แจง
อย่างไรก็ตาม เชื่อมั่นว่าหากทุกอย่างมีความพร้อม จะทำให้หมดสงสัย ยืนยันว่าทุกๆ ข้อสงสัย ทุกๆ คำแนะนำ จะถูกนำไปพิจารณาและปรับปรุงเพื่อให้เป็นนโยบายที่ดีที่สุด ปราศจากเรื่องการทุจริตประพฤติมิชอบ ส่วนความชัดเจนจะเป็นไปตามไทม์ไลน์ที่นายจุลพันธ์ อมรวิวัฒน์ รมช.คลัง บอก

ที่มา : https://www.thaigov.go.th/news/contents/details/73459