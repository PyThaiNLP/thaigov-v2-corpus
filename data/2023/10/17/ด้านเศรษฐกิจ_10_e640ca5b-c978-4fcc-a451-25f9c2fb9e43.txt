รัฐบาลไทย-ข่าวทำเนียบรัฐบาล-รองปลัดอภัยฯ ประชุมหารือติดตามความก้าวหน้าโครงการส่งเสริมการปลูกกาแฟเพื่อทดแทนการนำเข้า


วันอังคารที่ 17 ตุลาคม 2566
รองปลัดอภัยฯ ประชุมหารือติดตามความก้าวหน้าโครงการส่งเสริมการปลูกกาแฟเพื่อทดแทนการนำเข้า
รองปลัดอภัยฯ ประชุมหารือติดตามความก้าวหน้าโครงการส่งเสริมการปลูกกาแฟเพื่อทดแทนการนำเข้า
วันอังคารที่ 17 ตุลาคม 2566 เวลา 08.30 น. นายอภัย สุทธิสังข์ รองปลัดกระทรวงเกษตรและสหกรณ์ ประชุมหารือติดตามความก้าวหน้าโครงการส่งเสริมการปลูกกาแฟเพื่อทดแทนการนำเข้า และแก้ไขปัญหา PM 2.5 บนพื้นที่ภาคเหนือ ร่วมกับมูลนิธิชาวสวนกาแฟ เจ้าหน้าที่ที่เกี่ยวข้องจากกรมวิชาการเกษตร และสำนักงานเศรษฐกิจการเกษตร ณ สถาบันวิจัยพืชสวน กรมวิชาการเกษตร
กระทรวงเกษตรและสหกรณ์ได้จัดทำ Model แนวทางขับเคลื่อนนโยบายส่งเสริมการปลูกกาแฟแก้ไขปัญหา PM 2.5 บนพื้นที่ภาคเหนือ เพื่อแก้ไขปัญหาเรื่องความขาดแคลนกาแฟในประเทศ และการแก้ไขปัญหาหมอกควันและฝุ่นละอองขนาดเล็ก PM 2.5 ผลักดันส่งเสริมให้เกษตรกรมีปรับเปลี่ยนการปลูกพืชเชิงเดี่ยว เป็นการปลูกพืชแบบผสมผสานร่วมกับกาแฟให้มากยิ่งขึ้น โดยเน้นให้เกษตรกรสามารถทำการเกษตรที่มีรายได้และช่วยรักษาป่าในชุมชน  นำร่องพื้นที่จังหวัดน่าน เกษตรกร 30 ราย พื้นที่ 300 ไร่ ส่งเสริมการปลูกกาแฟผสมผสานภายในประเทศ ให้สามารถปลูกกาแฟในสายพันธุ์ที่ตลาดต้องการ ทั้งพันธุ์อะราบิกา และพันธุ์โรบัสตา โดยเน้นให้เกษตรกรเลือกการปลูกกาแฟตามสายพันธุ์ที่เหมาะสมต่อพื้นที่เป็นหลัก โดยค่าว่าเกษตรกรในพื้นที่นำร่องจะปรับเปลี่ยนทำการเกษตรเป็นมิตรกับสิ่งแวดล้อม ลดการเผาทำลายป่าในพื้นที่ภาคเหนือ เพิ่มพื้นที่เกษตรกรรมยั่งยืนต่อไป

ที่มา : https://www.thaigov.go.th/news/contents/details/73456