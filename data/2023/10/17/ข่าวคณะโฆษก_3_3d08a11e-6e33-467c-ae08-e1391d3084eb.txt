รัฐบาลไทย-ข่าวทำเนียบรัฐบาล-“รัดเกล้า” เผย รัฐบาลมุ่งยกระดับคุณภาพชีวิตชาวสวนยาง เร่งผลักดันระเบียบ-หลักเกณฑ์เงินช่วยเหลือฯ กรณีเสียชีวิต ได้รับเงินช่วยเหลือ 30,000 บาท 


วันอังคารที่ 17 ตุลาคม 2566
17/10/2566
พิมพ์
“รัดเกล้า” เผย รัฐบาลมุ่งยกระดับคุณภาพชีวิตชาวสวนยาง เร่งผลักดันระเบียบ-หลักเกณฑ์เงินช่วยเหลือฯ กรณีเสียชีวิต ได้รับเงินช่วยเหลือ 30,000 บาท
“รัดเกล้า” เผย รัฐบาลมุ่งยกระดับคุณภาพชีวิตชาวสวนยาง เร่งผลักดันระเบียบ-หลักเกณฑ์เงินช่วยเหลือฯ กรณีเสียชีวิต ได้รับเงินช่วยเหลือ 30,000 บาท
วันที่ 17 ตุลาคม 2566 นางรัดเกล้า อินทวงค์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาล โดยการยางแห่งประเทศไทย (กยท.) กระทรวงเกษตรและสหกรณ์ มุ่งยกระดับคุณภาพชีวิตความเป็นอยู่ของพี่น้องเกษตรกร ซึ่งนอกจากการดำเนินนโยบายเพื่อขับเคลื่อนยางพาราไทยให้เกิดเสถียรภาพและความยั่งยืนแล้ว การลดความเหลื่อมล้ำด้านสวัสดิการและสิทธิประโยชน์ของชาวสวนยาง ให้แก่เกษตรกรชาวสวนยาง ถือเป็นอีกภารกิจที่ กยท. มุ่งมั่นดำเนินการมาตลอด โดยคำนึงถึงการพัฒนาและยกระดับคุณภาพชีวิตชาวสวนยางเป็นสำคัญ โดยที่ประชุมคณะกรรมการการยางแห่งประเทศไทย ได้มอบหมายให้ กยท. เร่งร่างระเบียบสวัสดิการและหลักเกณฑ์ สำหรับการช่วยเหลือเกษตรกรชาวสวนยาง กรณีเสียชีวิต โดยต้องกำหนดหลักเกณฑ์ให้แล้วเสร็จ และเสนอให้คณะกรรมการ กยท. เห็นชอบโดยเร็ว ซึ่งจะพิจารณาถึงประโยชน์สูงสุดที่เกษตรกรชาวสวนยางได้รับ ทั้งนี้ ระหว่างดำเนินการกำหนดและจัดสรรสวัสดิการฯ ให้แล้วเสร็จหากมีเกษตรกรชาวสวนยางที่ขึ้นทะเบียนกับ กยท. เสียชีวิต ก็จะได้รับเงินช่วยเหลือเป็นค่าปลงศพ รายละไม่ต่ำกว่า 30,000 บาท
สำหรับกรณีสวนยางประสบภัย สถานการณ์น้ำท่วม ทำให้พื้นที่สวนยางบางส่วนได้รับความเสียหาย เพื่อช่วยบรรเทาความเดือดร้อนแก่ชาวสวนยาง กยท. มีสวัสดิการช่วยเหลือชาวสวนยางที่ขึ้นทะเบียนกับ กยท. กรณีสวนยางประสบภัย รายละไม่เกิน 3,000 บาท ซึ่งเป็นสวัสดิการที่ กยท. จัดสรรให้ในกรณีสวนยางประสบภัย เช่น น้ำท่วม ไฟไหม้ ภัยแล้ง รวมถึงโรคและศัตรูพืชทุกชนิด จนทำให้ต้นยางเสียหาย (ตาย หักโค่น จนไม่สามารถเติบโตหรือเก็บเกี่ยวผลผลิตต่อไปได้) ในคราวเดียวกันไม่น้อยกว่า 20 ต้นในแปลงเดียว โดยสามารถแจ้งขอรับความช่วยเหลือต่อเจ้าหน้าที่ กยท. สาขาในพื้นที่ที่สวนยางนั้นตั้งอยู่ ภายใน 30 วัน นับจากวันที่ประสบภัยหรือนับถัดจากวันที่ภัยพิบัติสิ้นสุดลง
“นอกจากนี้ กยท. มีเงินทุนกู้ยืมเพื่อบรรเทาความเดือดร้อนชาวสวนยาง ตามมาตรา 49(5) เพื่อเป็นค่าใช้จ่ายในกรณีได้รับความเดือดร้อน ซึ่งครอบคลุมถึงกรณีประสบภัยพิบัติ รายละไม่เกิน 50,000 บาท คิดดอกเบี้ยร้อยละ 2 ต่อปี ระยะเวลาชำระหนี้ไม่เกิน 3 ปี” นางรัดเกล้า กล่าว

ที่มา : https://www.thaigov.go.th/news/contents/details/73463