รัฐบาลไทย-ข่าวทำเนียบรัฐบาล-จังหวัดชัยภูมิ ลงพื้นที่ช่วยเหลือและให้กำลังใจครอบครัวแรงงานไทยในอิสราเอล 33 ครอบครัว เน้นย้ำ ส่วนราชการในพื้นที่เร่งสำรวจและให้การช่วยเหลือครอบครัวแรงงานโดยด่วน 


วันอังคารที่ 17 ตุลาคม 2566
17/10/2566
พิมพ์
จังหวัดชัยภูมิ ลงพื้นที่ช่วยเหลือและให้กำลังใจครอบครัวแรงงานไทยในอิสราเอล 33 ครอบครัว เน้นย้ำ ส่วนราชการในพื้นที่เร่งสำรวจและให้การช่วยเหลือครอบครัวแรงงานโดยด่วน
จังหวัดชัยภูมิ ลงพื้นที่ช่วยเหลือและให้กำลังใจครอบครัวแรงงานไทยในอิสราเอล 33 ครอบครัว เน้นย้ำ ส่วนราชการในพื้นที่เร่งสำรวจและให้การช่วยเหลือครอบครัวแรงงานโดยด่วน เตรียมพร้อมผู้นำในพื้นที่หากครอบครัวแรงงานไทยในอิสราเอลต้องการความช่วยเหลือ
จังหวัดชัยภูมิ ลงพื้นที่ช่วยเหลือและให้กำลังใจครอบครัวแรงงานไทยในอิสราเอล 33 ครอบครัว เน้นย้ำ ส่วนราชการในพื้นที่เร่งสำรวจและให้การช่วยเหลือครอบครัวแรงงานโดยด่วน เตรียมพร้อมผู้นำในพื้นที่หากครอบครัวแรงงานไทยในอิสราเอลต้องการความช่วยเหลือ เพื่อเร่งติดต่อประสานงานกับกระทรวงการต่างประเทศโดยทันที
วันนี้ (17 ต.ค. 66) นายสมบัติ ไตรศักดิ์ รองผู้ว่าราชการจังหวัดชัยภูมิ รักษาราชการแทนผู้ว่าราชการจังหวัดชัยภูมิ เปิดเผยว่า ตามที่นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้เน้นย้ำให้กระทรวงมหาดไทยประสานผู้ว่าราชการจังหวัดทุกจังหวัดได้ลงพื้นที่ไปสำรวจสภาพปัญหาความเดือดร้อนและให้กำลังใจ พร้อมทั้งให้ความช่วยเหลือครอบครัวของแรงงานไทยที่อิสราเอลตามความเหมาะสม ตนจึงได้สั่งการให้รองผู้ว่าราชการจังหวัดชัยภูมิ นายอำเภอทุกอำเภอ พัฒนาการจังหวัด พัฒนาการอำเภอ และส่วนราชการทุกภาคส่วน ลงพื้นที่ให้กำลังใจครอบครัวแรงงานที่ไปทำงานประเทศอิสราเอลในพื้นที่จังหวัดชัยภูมิโดยเร่งด่วน เพื่อให้การช่วยเหลือเบื้องต้น และบรรเทาความเดือดร้อน เป็นขวัญและกำลังใจให้แก่ครอบครัว ซึ่งจากการลงพื้นที่เมื่อวานนี้ มีส่วนราชการในพื้นที่จังหวัดชัยภูมิลงพื้นที่สำรวจ เยี่ยมบ้านให้กำลังใจครอบครัวแรงงานไทยที่ทำงานในประเทศอิสราเอล ที่อยู่ในพื้นที่จังหวัดชัยภูมิ รวม 33 ครอบครัว มีรายละเอียด ดังนี้
1) แรงงานที่มีภูมิลำเนาอำเภอจัตุรัส จำนวน 1 ราย โดย นางสาวอรอาภา โล่ห์วีระ รองผู้ว่าราชการจังหวัดชัยภูมิ พร้อมด้วยนายเดช เสนาะคำ นายอำเภอจัตุรัส ร่วมลงพื้นที่ให้กำลังใจแก่ครอบครัวแรงงานไทยที่สูญเสียสมาชิกในครอบครัวจากเหตุการณ์สู้รบในประเทศอิสราเอล ในพื้นที่บ้านโนนเชือก หมู่ที่ 3 ตำบลส้มป่อย อำเภอจัตุรัส
2) แรงงานที่มีภูมิลำเนาอำเภอแก้งคร้อ จำนวน 1 ราย โดย นางพุฒสดี ไตรศักดิ์ รักษาการแทนนายกเหล่ากาชาดจังหวัดชัยภูมิ นางสาวสุกัญญา กุลสุวรรณ์ นายอำเภอแก้งคร้อ และสมาชิกเหล่ากาชาดจังหวัดชัยภูมิ ลงพื้นที่เยี่ยมให้กำลังใจ และมอบสิ่งของเพื่อเป็นกำลังใจให้แก่แรงงานไทยและครอบครัวที่กลับจากทำงานในประเทศอิสราเอลในพื้นที่ที่บ้านหนองม่วง หมู่ที่ 5 ตำบลโคกกุง อำเภอแก้งคร้อ ซึ่งเป็นแรงงานเพศชายเดินทางกลับถึงประเทศไทยโดยปลอดภัย
3) แรงงานที่มีภูมิลำเนาอำเภอเนินสง่า จำนวน 1 ราย โดย ผู้แทนหน่วยงานในสังกัดกระทรวงเเรงงานจังหวัดชัยภูมิ สำนักงานพัฒนาสังคมและความมั่นคงของมนุษย์จังหวัดชัยภูมิ เยี่ยมให้กำลังใจ และมอบสิ่งของ ผูกเเขนเอิ้นขวัญของชาวอีสานให้แรงงานไทยที่กลับมาถึงบ้านเกิด เพื่อเป็นกำลังใจให้แก่แรงงานไทยและครอบครัวที่กลับจากทำงานในประเทศอิสราเอล ในพื้นที่บ้านโสนทอง หมู่ที่ 7 ตำบลหนองฉิม อำเภอเนินสง่า จังหวัดชัยภูมิ เป็นแรงงานเพศชายเดินทางกลับถึงประเทศไทย ในวันที่ 15 ตุลาคม 2566 ที่ผ่านมา
4) แรงงานที่มีภูมิลำเนาอำเภอภูเขียว จำนวน 5 ราย มีครอบครัวอาศัยอยู่ในพื้นที่ตำบลธาตุทอง ซึ่งได้รับแจ้งว่าพี่น้องแรงงานไทยที่ทำงานในประเทศอิสราเอลยังไม่มีความประสงค์จะกลับประเทศไทย เพราะอยู่อาศัยกับนายจ้างซึ่งปลอดภัยดี ยังมีกำลังใจที่ดี อีกทั้งขอบคุณภาครัฐที่ได้มาเยี่ยมและสอบถามความเป็นอยู่ของตนเองและครอบครัว
5) แรงงานที่มีภูมิลำเนาอำเภอเมืองชัยภูมิ จำนวน 2 ราย มีครอบครัวอาศัยอยู่ในพื้นที่บ้านใหม่ผาเอียง หมู่ 12 ตำบลห้วยต้อน ซึ่งได้รับแจ้งว่าแรงงานไทยที่ทำงานในประเทศอิสราเอล ทำงานภาคเกษตรกรรมและไม่ได้รับผลกระทบจากเหตุการณ์ครั้งนี้ จึงไม่ประสงค์เดินทางกลับประเทศไทย ส่วนอีกรายอยู่ประเทศไทยแล้ว เนื่องจากเดินทางกลับไทยก่อนจะเกิดเหตุการณ์
6) แรงงานที่มีภูมิลำเนาอำเภอหนองบัวแดง จำนวน 2 ราย มีครอบครัวอาศัยอยู่ในพื้นที่บ้านนาอุดม และบ้านนาคานหัก ตำบลกุดชุมแสง อำเภอหนองบัวแดง ซึ่งได้รับแจ้งว่าแรงงานดังกล่าวอยู่ในพื้นที่ปลอดภัยและมีขวัญกำลังใจที่ดี และได้มีการแจ้งความประสงค์ขอเดินทางกลับประเทศไทย
7) แรงงานที่มีภูมิลำเนาอำเภอจัตุรัส จำนวน 1 ราย มีครอบครัวอาศัยอยู่ในพื้นที่บ้านหนองบัวรอง หมู่ที่ 3 ตำบลหนองบัวใหญ่ อำเภอจัตุรัส ซึ่งได้รับแจ้งว่าแรงงานไทยยังไม่มีความประสงค์จะเดินทางกลับประเทศไทย เนื่องจากอยู่ห่างจากจุดสู้รบและมีกำลังใจที่ดี หากมีความต้องการให้ช่วยเหลือจะแจ้งผ่านทางผู้ใหญ่บ้านต่อไป
8) แรงงานที่มีภูมิลำเนาอำเภอคอนสาร จำนวน 3 ราย มีครอบครัวอาศัยอยู่ในพื้นที่บ้านทุ่งลุยลาย หมู่ที่ 1 ตำบลทุ่งลุยลาย อำเภอคอนสาร ซึ่งได้รับแจ้งว่าแรงงานทำงานด้านการปศุสัตว์ (ฟาร์มไก่) พื้นที่ทำงานใกล้กับพื้นที่สู้รบ แต่ยังปลอดภัยดี มีความประสงค์จะเดินทางกลับไทย โดยได้ลงทะเบียนผ่านแอปพลิเคชั่นไว้แล้ว
และอีกสองรายมีครอบครัวอาศัยอยู่ในพื้นที่บ้านเชียงรอดเหนือ หมู่ที่ 7 ตำบลทุ่งลุยลาย อำเภอคอนสาร ซึ่งได้รับแจ้งว่าแรงงานทำงานด้านการเกษตรกรรม พื้นที่ทำงานไม่ได้รับผลกระทบ ปลอดภัยดี และไม่ประสงค์เดินทางกลับ
9) แรงงานที่มีภูมิลำเนาอำเภอบ้านแท่น จำนวน 8 ราย ทั้งหมดมีครอบครัวอาศัยอยู่ในพื้นที่ตำบลบ้านแท่น อำเภอบ้านแท่น ซึ่งได้รับแจ้งว่าแรงงานทำงานด้านเกษตรกรรม พื้นที่ทำงาน/ที่อาศัยอยู่ ห่างจากจุดเกิดเหตุไม่มาก แต่ยังไม่ได้รับผลกระทบมากนัก และยังปลอดภัยดี จึงไม่ประสงค์เดินทางกลับประเทศไทย มีบางส่วนที่พักอาศัยมีทหารดูแล มีห้องหลบภัย มีความปลอดภัยดี จึงไม่ประสงค์เดินทางกลับประเทศ และมีบางส่วนพักอยู่แคมป์คนงาน และบ้านพักนายจ้าง สามารถติดต่อได้และปลอดภัย
10) แรงงานที่มีภูมิลำเนา อำเภอบำเหน็จณรงค์ จำนวน 2 ราย มีครอบครัวอาศัยอยู่ในพื้นที่ตำบลบ้านเพชร อำเภอบำเหน็จณรงค์ ซึ่งได้รับแจ้งว่าแรงงานพักอยู่ห่างจากที่เกิดเหตุประมาณ 40 - 60 กิโลเมตร ซึ่งยังอยู่ในความปลอดภัยและยังไม่ประสงค์กลับประเทศไทย ส่วนอีกรายได้แจ้งความประสงค์การลงทะเบียนผ่านทางระบบเรียบร้อยแล้ว แต่ยังรอดูสถานการณ์และติดตามข่าวสารอยู่เป็นระยะ
11) แรงงานที่มีภูมิลำเนาอำเภอบ้านเขว้า จำนวน 7 ราย มีครอบครัวอาศัยอยู่ในพื้นที่ตำบลลุ่มลำชี ซึ่งได้รับแจ้งว่าแรงงานไปทำงานด้านการเกษตรและปศุสัตว์ พักอาศัยอยู่ในแคมป์คนงานมีนายจ้างดูแล ปัจจุบันสถานะปลอดภัยและมีกำลังใจที่ดี สามารถติดต่อกับครอบครัวทางบ้านได้ปกติ
“จังหวัดชัยภูมิ มีแรงงานไทยไปทำงานที่ประเทศอิสราเอล รวมทั้งสิ้น 772 คน แยกเป็น ชาย 742 คน และ หญิง 30 คน ซึ่งเรามีความห่วงใยพี่น้องประชาชนคนไทยทุกคนอย่างยิ่ง และยังคงติดตามข่าวสารเหตุการณ์ความไม่สงบในประเทศอิสราเอลอย่างต่อเนื่อง ควบคู่กับการเร่งตรวจสอบ พร้อมทั้งลงพื้นที่สำรวจ เยี่ยมให้กำลังใจ และช่วยเหลือตามอำนาจหน้าที่โดยเร่งด่วนแก่ครอบครัวผู้ได้รับผลกระทบ เพื่อบรรเทาความเดือดร้อนเบื้องต้นให้แก่ครอบครัวแรงงานในประเทศอิสราเอล ทั้งนี้ หากพี่น้องประชาชนต้องการความช่วยเหลือ สามารถประสานไปยังนายอำเภอ ปลัดอำเภอ กำนัน ผู้ใหญ่บ้าน ตลอดจนพัฒนากรในพื้นที่ เพื่อเร่งติดต่อประสานงานกับกระทรวงการต่างประเทศโดยทันที” นายสมบัติ ไตรศักดิ์ รองผู้ว่าราชการจังหวัดชัยภูมิ รักษาราชการแทนผู้ว่าราชการจังหวัดชัยภูมิ กล่าวเพิ่มเติม

ที่มา : https://www.thaigov.go.th/news/contents/details/73455