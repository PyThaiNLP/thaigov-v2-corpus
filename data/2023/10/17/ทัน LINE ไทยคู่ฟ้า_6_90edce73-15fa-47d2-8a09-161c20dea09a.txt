รัฐบาลไทย-ข่าวทำเนียบรัฐบาล-ยืนยัน! การส่งต่อแรงงานไทยที่อิสราเอล “ไม่ใช่การค้ามนุษย์-ขายแรงงาน” และต้องอยู่ภายใต้ “ความยินยอมของลูกจ้าง”


วันอังคารที่ 17 ตุลาคม 2566
ยืนยัน! การส่งต่อแรงงานไทยที่อิสราเอล “ไม่ใช่การค้ามนุษย์-ขายแรงงาน” และต้องอยู่ภายใต้ “ความยินยอมของลูกจ้าง”
.....
กระทรวงแรงงานเผยข้อกังวลประเด็นการเปลี่ยนนายจ้างในประเทศอิสราเอล ระหว่างนายจ้างรายหนึ่งไปยังนายจ้างอีกรายหนึ่งนั้น
.
เรื่องดังกล่าว ไม่ใช่การค้ามนุษย์ หรือการขายแรงงาน แต่เป็นการอพยพ เคลื่อนย้าย ส่งต่อแรงงานไทยไปยังจุดที่ปลอดภัย
.
หากแรงงานยังอยู่กับนายจ้างรายเดิม “ก็จะไม่มีรายได้” เนื่องจากนายจ้างรายเดิมได้รับผลกระทบจากเหตุการณ์สู้รบ นายจ้างจึงส่งต่อไปยังนายจ้างรายใหม่ที่ไม่ได้รับผลกระทบ เท่ากับเป็นการเปลี่ยนนายจ้างรายใหม่
.
ย้ำว่า การดำเนินการดังกล่าวต้องอยู่ภายใต้ “ความยินยอมของลูกจ้าง” และ มีสิทธิที่จะไม่ทำก็ได้ โดยเป็นไปตามข้อกำหนดบทบาทหน้าที่ของนายจ้างภายใต้โครงการความร่วมมือไทย-อิสราเอลเพื่อการจัดหางาน (TIC) ที่ระบุหน้าที่นายจ้างว่า
.
กรณีเกิดเหตุการณ์อันกระทบต่อความมั่นคงในอิสราเอล ซึ่งอาจเป็นอันตรายต่อชีวิตและสุขภาพของลูกจ้าง นายจ้างจะต้องอพยพลูกจ้างไปอยู่ในสถานที่ที่ปลอดภัย และพยายามจัดหางานให้แก่ลูกจ้าง โดยมีข้อกำหนดและเงื่อนไขเช่นเดียวกับสัญญาฉบับที่ทำ
.
นอกจากนี้ ยังระบุว่า นายจ้างต้องจัดหาพาหนะรับส่งลูกจ้างในการเดินทางที่เกี่ยวข้องกับการทำงาน ดังนั้น จึงอาจทำให้เกิดความเข้าใจคลาดเคลื่อน
.
ทั้งนี้ ทูตแรงงานได้แจ้งนายจ้างขอให้ลูกจ้างได้พักฟื้นสภาพจิตใจ 7 วัน ก่อนเริ่มงานใหม่เพื่อปรับสภาพร่างกายและจิตใจให้กลับสู่สภาวะปกติ
.
รัฐบาลไทย โดยกระทรวงแรงงาน ยืนยันว่า จะคำนึงถึงประโยชน์ของแรงงานไทยสูงสุด และจะคุ้มครองแรงงานไทยให้มีความเป็นอยู่ และการจ้างงานที่เหมาะสม
.
Cr. กระทรวงแรงงาน https://shorturl.asia/El0rg
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/73432