รัฐบาลไทย-ข่าวทำเนียบรัฐบาล-10 จังหวัดไข้หวัดใหญ่ระบาดหนัก เร่งฉีดวัคซีนกลุ่มเสี่ยง ลดอาการรุนแรงของโรค


วันอังคารที่ 17 ตุลาคม 2566
10 จังหวัดไข้หวัดใหญ่ระบาดหนัก เร่งฉีดวัคซีนกลุ่มเสี่ยง ลดอาการรุนแรงของโรค
.....
กระทรวงสาธารณสุข เผยสถานการณ์การระบาดของโรคไข้หวัดใหญ่ โดยเฉพาะสายพันธุ์ A H1N1, H3N2 และสายพันธุ์ B ที่ระบาดรุนแรงในหลายจังหวัด ข้อมูลตั้งแต่ 1 ม.ค. - 30 ก.ย. 66 มีผู้ป่วย 248,322 ราย อัตราป่วย 375.50 ต่อประชากรแสนคน มีผู้เสียชีวิต 8 ราย เฉพาะเดือน ก.ย. 66 มีผู้ป่วยเพิ่มขึ้นถึง 109,556 ราย โดย 10 จังหวัดที่มีรายงานผู้ป่วยสูงที่สุด ได้แก่ ระยอง ภูเก็ต กรุงเทพมหานคร เชียงใหม่ ยโสธร พัทลุง อุบลราชธานี ลำพูน นครปฐม และจันทบุรี
.
ขณะนี้ กระทรวงสาธารณสุข ร่วมกับ สปสช. เร่งจัดหาและฉีดวัคซีนให้กับประชาชน โดยเน้นกลุ่มเสี่ยง 608 ได้แก่ ผู้สูงอายุ 60 ปีขึ้นไป ผู้มีโรคประจำตัว 7 โรค คือ โรคทางเดินหายใจเรื้อรัง โรคหัวใจและหลอดเลือด โรคไตวายเรื้อรัง โรคหลอดเลือดสมอง โรคอ้วน โรคมะเร็ง โรคเบาหวาน และเพิ่มเติมคือ กลุ่มหญิงตั้งครรภ์ เนื่องจากกลุ่มนี้หากได้รับเชื้อจะมีอาการรุนแรงมากกว่า
.
นอกจากนี้ ยังได้ศึกษาเรื่องการขยายอายุการฉีดวัคซีนในเด็กไปถึง 5 ปี เพื่อสกัดกั้นการระบาดได้มากขึ้น รวมถึงอาจขยายเวลาการฉีดวัคซีนจากเดือนพ.ค. – ส.ค. ของทุกปี ให้ยาวไปถึงเดือนพ.ย. เนื่องจากปีนี้สถานการณ์การระบาดค่อนข้างรุนแรง และ ฤดูฝนยาวนานขึ้น พร้อมเร่งบรรจุยาฟาวิพิราเวียร์ ในบัญชียาหลักแห่งชาติ เพื่อเตรียมพร้อมเป็นทางเลือกในการรักษาไข้หวัดใหญ่
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/73436