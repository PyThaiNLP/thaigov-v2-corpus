รัฐบาลไทย-ข่าวทำเนียบรัฐบาล-“รมช.ไชยา” นำทีมเกษตรฯ เปิดโครงการ “กระทรวงเกษตรและสหกรณ์พบประชาชน” 


วันอังคารที่ 17 ตุลาคม 2566
“รมช.ไชยา” นำทีมเกษตรฯ เปิดโครงการ “กระทรวงเกษตรและสหกรณ์พบประชาชน”
“รมช.ไชยา” นำทีมเกษตรฯ เปิดโครงการ “กระทรวงเกษตรและสหกรณ์พบประชาชน” พร้อมตรวจเยี่ยมด่านชายแดนบ้านพุร้อน จ.กาญจนบุรี
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจราชการในพื้นที่จ.กาญจนบุรี โดยมี หัวหน้าส่วนราชการในสังกัดกระทรวงเกษตรและสหกรณ์ และผู้บริหารส่วนราชการจังหวัดกาญจนบุรี เข้าร่วม ณ วิสาหกิจชุมชนบ้านตอไม้แดง จ.กาญจนบุรี ว่า กระทรวงเกษตรและสหกรณ์เล็งเห็นถึงความสำคัญในการพัฒนาองค์ความรู้ของพี่น้องเกษตรกร เพื่อต่อยอดการประกอบอาชีพที่มั่นคง สามารถพึ่งพาตนเองได้ โดยบูรณาการร่วมกับหน่วยงานที่เกี่ยวข้อง จัดทำโครงการ “กระทรวงเกษตรและสหกรณ์พบประชาชน” เพื่อบริการความรู้ด้านวิชาการให้แก่พี่น้องเกษตรกรในด้านพืช ด้านปศุสัตว์ และด้านประมง รวมถึงเพื่อจัดทำแนวทางการขับเคลื่อนโครงการในอนาคต สำหรับในพื้นที่จ.กาญจนบุรีมีเกษตรกรเข้าร่วมโครงการมากกว่า 150 คน ทั้งนี้ รัฐมนตรีช่วยเกษตรฯ ได้มอบปัจจัยการผลิตให้แก่ตัวแทนเกษตรกร จำนวน 15 หมู่บ้าน ประกอบด้วย 1) พันธุ์ปลา โดย กรมประมง 2) เมล็ดพันธุ์ผัก โดย สำนักงานเกษตรจังหวัดกาญจนบุรี 3) ต้นหม่อน โดย กรมหม่อนไหม 4) น้ำหมักจุลินทรีย์ โดย กรมพัฒนาที่ดิน และ 5) ต้นส้มโอพันธุ์ทองดี โดย ศูนย์วิจัยและพัฒนาการเกษตรกาญจนบุรี
“การมาเยี่ยมชมวิสาหกิจชุมชนบ้านตอไม้แดงในวันนี้ ทำให้เห็นถึงศักยภาพของวิสาหกิจชุมชนที่มีการพัฒนาไปมากขึ้น แสดงถึงองค์ความรู้ภายในกลุ่มที่มีการพัฒนาทั้งในการผลิต พัฒนาต่อยอดผลิตภัณฑ์ รวมถึงด้านการตลาด การออกแบบบรรจุภัณฑ์ ซึ่งตามนโยบาย “ตลาดนำ นวัตกรรมเสริม เพิ่มรายได้” ภายใต้การบริหารของนายกรัฐมนตรี (นายเศรษฐา ทวีสิน) กระทรวงเกษตรและสหกรณ์ พร้อมสนับสนุนรูปแบบการดำเนินงานของวิสาหกิจชุมชน สู่รูปแบบ SME เพื่อสร้างโอกาสทางธุรกิจให้พี่น้องเกษตรกรสามารถยืนบนขาของตนเองได้” รัฐมนตรีช่วยเกษตรฯ กล่าว
นอกจากนี้ รัฐมนตรีช่วยว่าการกระทรวงเกษตรและสหกรณ์ ได้เดินทางไปยัง ด่านชายแดนบ้านพุร้อน เพื่อตรวจราชการตามนโยบายปราบปรามการลักลอบนำเข้าสินค้าเกษตรผิดกฎหมาย ซึ่งผลการปฏิบัติงานตามคำสั่งเร่งด่วน (ตรวจห้องเย็น) จำนวน 3 แห่ง ไม่พบการกระทำความผิด ทั้งนี้ กระทรวงเกษตรฯ โดย กรมปศุสัตว์ มีมาตรการป้องการลักลอบนำเข้าในพื้นที่ จ.กาญจนบุรี โดยการบูรณาการร่วมกับหน่วยงานความมั่นคงในการเฝ้าระวัง และตั้งจุดตรวจตามเส้นทางการเคลื่อนย้ายสินค้า บริเวณรอยต่อจังหวัดและแนวตะเข็บชายแดน

ที่มา : https://www.thaigov.go.th/news/contents/details/73461