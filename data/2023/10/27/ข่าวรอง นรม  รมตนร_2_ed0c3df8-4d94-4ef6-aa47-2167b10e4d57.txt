รัฐบาลไทย-ข่าวทำเนียบรัฐบาล-​รองนายกฯ ภูมิธรรม เป็นประธานประชุม คกก.นโยบายการประมงแห่งชาติ ครั้งที่ 1/66 มีมติยกเลิกคณะอนุกรรมการ 3 ชุด มั่นใจปัญหาการประมงไทยจะคลี่คลายไปในทางที่ดีภายใน 100 วัน 


วันศุกร์ที่ 27 ตุลาคม 2566
27/10/2566
พิมพ์
​รองนายกฯ ภูมิธรรม เป็นประธานประชุม คกก.นโยบายการประมงแห่งชาติ ครั้งที่ 1/66 มีมติยกเลิกคณะอนุกรรมการ 3 ชุด มั่นใจปัญหาการประมงไทยจะคลี่คลายไปในทางที่ดีภายใน 100 วัน
​รองนายกฯ ภูมิธรรม เป็นประธานประชุม คกก.นโยบายการประมงแห่งชาติ ครั้งที่ 1/66 มีมติยกเลิกคณะอนุกรรมการ 3 ชุด มั่นใจปัญหาการประมงไทยจะคลี่คลายไปในทางที่ดีภายใน 100 วัน
เมื่อวันที่ 26 ตุลาคม 2566 นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ได้ทำการแทนนายกรัฐมนตรี เป็นประธานการประชุมคณะกรรมการนโยบายการประมงแห่งชาติ ครั้งที่ 1/2566 โดยมีร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ร่วมประชุมด้วย
ที่ประชุมได้มีมติยกเลิกคณะอนุกรรมการ 3 ชุด ที่เกิดจากแนวคิดในสมัยรัฐบาล คสช. ที่ใช้มาตรา 44 เข้ามาแก้ไขข้อเรียกร้องของ EU จนทำให้การประมงทะเลและอุตสาหกรรมประมงของไทยเกือบจะล่มสลาย เกิดความเสียหายคิดเป็นมูลค่าถึงปีละประมาณ 400,000 ล้านบาท ทำให้ชาวประมงและผู้ประกอบการตกงานเป็นแสนคน คณะอนุกรรมการดังกล่าว ได้แก่
1. คณะอนุกรรมการการแก้ไขปัญหาการทำประมงผิดกฎหมาย
2. คณะอนุกรรมการตรวจสอบและติดตามการบังคับใช้กฎหมายที่เกี่ยวข้องในการแก้ไขปัญหาการทำประมงและแรงงานในภาคประมง
3. คณะอนุกรรมการกลั่นกรองกฎหมายที่เกี่ยวข้องกับภาคประมงและแรงงานในภาคประมง
สำหรับการทำงานยังจะมีคณะกรรมการแก้ไขปัญหาการประมงทะเล เพื่อฟื้นฟูการประมง และอุตสาหกรรมการประมง (IUU - ประมง) ซึ่งมีรองนายกรัฐมนตรี นายภูมิธรรม เวชยชัย เป็นประธาน มาช่วยอีกทางหนึ่งด้วย โดยคณะกรรมการชุดนั้นยังจะมีหน้าที่ไปเจรจากับทาง EU เพื่อให้เข้าใจความเสียหายทางเศรษฐกิจของประเทศไทย นอกจากนี้ ทางด้านสภาผู้แทนราษฎรก็ได้มีมติตั้งคณะกรรมาธิการวิสามัญพิจารณาศึกษาและเสนอแนะการแก้ไขกฎหมายที่เกี่ยวข้องกับกิจการประมงให้เกิดความเหมาะสมและเป็นธรรมกับผู้ประกอบการประมง โดยมี ดร.ปลอดประสพ สุรัสวดี เป็นประธาน ดังนั้น จึงเชื่อและมั่นใจว่า ปัญหาการประมงไทยจะเริ่มคลี่คลายไปในทางที่ดีภายใน 100 วัน ตามที่รัฐบาลได้เคยให้สัญญากับประชาชนไว้

ที่มา : https://www.thaigov.go.th/news/contents/details/73839