รัฐบาลไทย-ข่าวทำเนียบรัฐบาล-รัฐบาลห่วงใยสุขภาพเด็กนักเรียน ขอความร่วมมือผู้ปกครองช่วยเตือนลูกหลานช่วงเปิดเทอม หลีกเลี่ยงการซื้อ บริโภคขนม ลูกอมสีสันสดใส ไม่ได้มาตรฐาน เสี่ยงเกิดอันตรายต่อสุขภาพ


วันศุกร์ที่ 27 ตุลาคม 2566
27/10/2566
พิมพ์
รัฐบาลห่วงใยสุขภาพเด็กนักเรียน ขอความร่วมมือผู้ปกครองช่วยเตือนลูกหลานช่วงเปิดเทอม หลีกเลี่ยงการซื้อ บริโภคขนม ลูกอมสีสันสดใส ไม่ได้มาตรฐาน เสี่ยงเกิดอันตรายต่อสุขภาพ
รัฐบาลห่วงใยสุขภาพเด็กนักเรียน ขอความร่วมมือผู้ปกครองช่วยเตือนลูกหลานช่วงเปิดเทอม หลีกเลี่ยงการซื้อ บริโภคขนม ลูกอมสีสันสดใส ไม่ได้มาตรฐาน เสี่ยงเกิดอันตรายต่อสุขภาพ
วันนี้ (27 ต.ค. 66) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลห่วงใยผลกระทบต่อสุขภาพเด็กนักเรียน กรณีคณะกรรมการอาหารและยา (อย.) ได้แจ้งเตือนให้เฝ้าระวังการจำหน่ายผลิตภัณฑ์ขนมลูกอมลูกกลิ้ง ซึ่งกำลังเป็นกระแสแพร่หลายในกลุ่มเด็กและเยาวชนที่ปรากฎทางสื่อออนไลน์ ซึ่งขนมดังกล่าวยังไม่มีการยื่นขออนุญาตผลิตภัณฑ์จาก อย. โดยฉลากและภาชนะบรรจุ ก็ไม่ถูกต้องตามประกาศของกระทรวงสาธารณสุขและพระราชบัญญัติอาหาร พ.ศ.2522 ทาง
นายคารม กล่าวว่า รัฐบาล โดย พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการกระทรวงศึกษาธิการ ได้สั่งการกำชับผู้บริหารสถานศึกษาทุกแห่ง ให้สื่อสารไปยังสำนักงานเขตพื้นที่การศึกษา สำนักงานการศึกษาเอกชนจังหวัด ให้เฝ้าระวังและติดตามการขายขนมลูกอมลูกกลิ้งดังกล่าวบริเวณรอบ ๆ โรงเรียน ตามคำเตือนของ อย. ซึ่งเป็นผลิตภัณฑ์น้ำหวานที่มีรสเปรี้ยว ใส่อยู่ในภาชนะที่มีลักษณะคล้ายลูกกลิ้งสีสันสวยงาม ที่อาจจะส่งผลต่อสุขภาพอนามัยของเด็กเมื่อกินเข้าไป พร้อมฝากเตือนไปยังพ่อแม่ ผู้ปกครอง และประชาชน ร่วมสอดส่องดูแลการขายอาหารและขนมบริเวณรอบ ๆ โรงเรียนด้วย หากพบเห็นสามารถแจ้งข้อมูลทางสายด่วน อย.1556 ทางไลน์ Line@FDAThai เฟซบุ๊ก FDAThai หรืออีเมล 1556@fda.moph.go.th ตลอดจนสำนักงานสาธารณสุขจังหวัดทั่วประเทศ
“ปัจุบันเป็นช่วงของการทยอยเปิดเทอมของโรงเรียนต่าง ๆ ขอความร่วมมือผู้ปกครองทำความเข้าใจกับลูกหลาน ให้หลีกเลี่ยงการซื้อ และบริโภคผลิตภัณฑ์ ขนม ลูกอมที่ไม่มีคุณภาพมีสีสันสดใส กลิ่นรสแปลกใหม่ หรือบรรจุในภารชนะรูปแบบต่าง ๆ เพื่อดึงดูดใจ เตือนผู้นำเข้าและผู้จำหน่ายมีความผิดตามกฎหมาย หากพบขนมรูปแบบ      โรลออน วางขายโดยไม่ขออนุญาตนำเข้า ทั้งผู้นำเข้าหรือผู้จำหน่ายจะมีโทษปรับไม่เกิน 3 หมื่นบาท และเมื่อตรวจวิเคราะห์แล้วพบใช้วัตถุเจือปนอาหารไม่เป็นไปตามกฎหมาย มีโทษปรับไม่เกิน 2 หมื่นบาท และกรณีพบว่าภาชนะที่ใช้บรรจุอาหารไม่มีมาตรฐานตามที่กฎหมายกำหนด มีโทษจำคุกไม่เกิน 2 ปี หรือปรับไม่เกิน 2หมื่นบาท หรือทั้งจำทั้งปรับ” นายคารม ย้ำ

ที่มา : https://www.thaigov.go.th/news/contents/details/73817