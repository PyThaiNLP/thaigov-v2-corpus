รัฐบาลไทย-ข่าวทำเนียบรัฐบาล-ปลัดเกษตรฯขับเคลื่อนโครงการเสริมสร้างความสามารถในการรับมือต่อการเปลี่ยนแปลงสภาพภูมิอากาศในลุ่มน้ำของประเทศไทย


วันศุกร์ที่ 27 ตุลาคม 2566
ปลัดเกษตรฯขับเคลื่อนโครงการเสริมสร้างความสามารถในการรับมือต่อการเปลี่ยนแปลงสภาพภูมิอากาศในลุ่มน้ำของประเทศไทย
ปลัดเกษตรฯขับเคลื่อนโครงการเสริมสร้างความสามารถในการรับมือต่อการเปลี่ยนแปลงสภาพภูมิอากาศในลุ่มน้ำของประเทศไทยด้วยการบริหารจัดการน้ำที่มีประสิทธิภาพและการเกษตรแบบยั่งยืนร่วมกับ UNDP
นายประยูรอินสกุลปลัดกระทรวงเกษตรและสหกรณ์เปิดเผยภายหลังเป็นประธานการประชุมคณะกรรมการกำกับโครงการ (Project Board) ครั้งที่ 1 โครงการเสริมสร้างความสามารถในการรับมือต่อการเปลี่ยนแปลงสภาพภูมิอากาศในลุ่มน้ำของประเทศไทยด้วยการบริหารจัดการน้ำที่มีประสิทธิภาพและการเกษตรแบบยั่งยืน (Enhancing Climate Resilience in Thailand through Effective Water Management and Sustainable Agriculture) ณศูนย์ปฏิบัติการน้ำอัจฉริยะ (SWOC) ชั้น 3 อาคาร 99 ปีหม่อมหลวงชูชาติกำภูกรมชลประทานสามเสนและผ่านระบบออนไลน์ร่วมกับผู้แทนสำนักงานโครงการพัฒนาแห่งสหประชาชาติ(UNITED NATIONS DEVELOPMENT PROGRAMME : UNDP) โดยมีนายทวีศักดิ์ธนเดโชพลรองอธิบดีกรมชลประทานและผู้บริหารหน่วยงานในสังกัด ที่เกี่ยวข้องเข้าร่วมประชุมว่าโครงการฯดังกล่าวมีวัตถุประสงค์เพื่อสนับสนุนการบริหารจัดการน้ำโดยการวางแผนการเพาะปลูกให้สอดคล้องกับการเปลี่ยนแปลงทางสภาพภูมิอากาศและสนับสนุนกลุ่มเกษตรกรที่เปราะบางในการลดความผันผวนของวิถีชีวิตอันเนื่องมาจากสภาพภูมิอากาศที่เปลี่ยนแปลงเสริมสร้างความสามารถในการวางแผนแบบบูรณาการและคำนึงถึงสภาพภูมิอากาศตลอดจนการหยุดชะงักด้านการผลิตของเกษตรกรรายย่อยซึ่งได้รับการสนับสนุน งบประมาณส่วนหนึ่งจากกองทุนภูมิอากาศสีเขียว (Green Climate Fund : GCF) มีพื้นที่ดำเนินการครอบคลุม 22 ตำบล 7 อำเภอในจังหวัดพิษณุโลกสุโขทัยและอุตรดิตถ์ (โครงการส่งน้ำและบำรุงรักษายมน่าน) มีเป้าหมาย กลุ่มผู้ได้รับประโยชน์ 20,000 ครัวเรือนประชากร 62,000 คน
โดยมอบหมายคณะทำงานฯ 3 คณะรับผิดชอบดำเนินการเพื่อให้ได้ผลผลิตตามเป้าหมายประกอบด้วย
1) ระบบบริหารข้อมูลด้านการเปลี่ยนแปลงสภาพภูมิอากาศเพื่อการชลประทานได้แก่การพยากรณ์น้ำฝนน้ำท่าและแผนการปลูกพืช 2) โครงสร้างพื้นฐานที่ผสมผสานมาตรการสิ่งก่อสร้างและมาตรการเชิงนิเวศและ 3) การเพิ่มขีดความสามารถในการปรับตัวต่อการเปลี่ยนแปลงสภาพภูมิอากาศของเกษตรกรได้แก่ Mobile App, Online Market Platform โดยการประชุมในวันนี้ที่ประชุมมีมติเห็นชอบให้ปรับแผนการดำเนินงานจาก 5 ปีเหลือ 4 ปีปรับแผนการเบิกจ่ายงบประมาณรวมทั้งขอให้ทุกหน่วยงานร่วมกันบูรณาการและเร่งรัดการดำเนินการให้แล้วเสร็จตามแผนที่วางไว้
สำหรับโครงการเสริมสร้างความสามารถในการรับมือต่อการเปลี่ยนแปลงสภาพภูมิอากาศในลุ่มน้ำของประเทศไทยด้วยการบริหารจัดการน้ำที่มีประสิทธิภาพและการเกษตรแบบยั่งยืนได้เริ่มขึ้นตั้งแต่ปี 2558 โดยกรมชลประทาน ได้เสนอโครงการส่งน้ำและบำรุงรักษายมน่านเพื่อขอรับเงินช่วยเหลือส่วนหนึ่งตามคำเชิญชวนของGCF จนกระทั่งเมื่อวันที่ 14 มีนาคม 2566 คณะรัฐมนตรีมีมติเห็นชอบให้กรมชลประทานลงนามในเอกสารโครงการโดยได้มีการลงนามร่วมกับ UNDP และสำนักงานนโยบายและแผนทรัพยากรธรรมชาติและสิ่งแวดล้อม (สผ.) เมื่อวันที่ 22 มีนาคม 2566 และจะสิ้นสุดโครงการในปี 2569 รวมระยะเวลา 4 ปี

ที่มา : https://www.thaigov.go.th/news/contents/details/73837