รัฐบาลไทย-ข่าวทำเนียบรัฐบาล-สธ.เผยผู้ป่วยกลับจากอิสราเอลอาการดี เหลือนอนรักษา รพ. 2 ราย คาดให้กลับบ้านได้ภายในพรุ่งนี้


วันศุกร์ที่ 27 ตุลาคม 2566
สธ.เผยผู้ป่วยกลับจากอิสราเอลอาการดี เหลือนอนรักษา รพ. 2 ราย คาดให้กลับบ้านได้ภายในพรุ่งนี้
กระทรวงสาธารณสุข สรุปผลการดูแลสุขภาพแรงงานไทยกลับจากอิสราเอล ยังเหลือนอนรักษาในโรงพยาบาล 2 ราย ผู้ป่วยผื่นเรื้อรัง พบเป็นสครับไทฟัส หรือไข้รากสาดใหญ่ หลังรักษาอาการดี จะออกจากโรงพยาบาลได้วันนี้
กระทรวงสาธารณสุข สรุปผลการดูแลสุขภาพแรงงานไทยกลับจากอิสราเอล ยังเหลือนอนรักษาในโรงพยาบาล 2 ราย ผู้ป่วยผื่นเรื้อรัง พบเป็นสครับไทฟัส หรือไข้รากสาดใหญ่ หลังรักษาอาการดี จะออกจากโรงพยาบาลได้วันนี้ ส่วนรายกระดูกสะโพกหัก หลังผ่าตัดอาการดี ญาติเตรียมรับกลับไปดูแลที่ภูมิลำเนาพรุ่งนี้ ภาพรวมคัดกรองสุขภาพสะสมกว่า 5 พันราย
วันนี้ (27 ตุลาคม 2566) นพ.สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ในฐานะผู้บัญชาการศูนย์ปฏิบัติการฉุกเฉินด้านการแพทย์และสาธารณสุข (PHEOC) กล่าวว่า กระทรวงสาธารณสุขได้ดำเนินการคัดกรองและดูแลสุขภาพแรงงานไทยที่เดินทางกลับจากสถานการณ์ความไม่สงบในอิสราเอลอย่างเต็มที่ด้วยความรวดเร็ว ตามนโยบายของ นพ.ชลน่าน ศรีแก้ว รัฐมนตรีว่าการกระทรวงสาธารณสุข ที่ผ่านมา มีผู้เดินทางกลับที่ต้องส่งต่อเข้ารับการรักษาในโรงพยาบาลทั้งหมด 7 ราย ปัจจุบันยังเหลือผู้ป่วยที่รักษาในโรงพยาบาล 2 ราย ได้แก่ 1.ผู้ป่วยกระดูกสะโพกหักจากตกรถ เข้ารับการรักษาที่โรงพยาบาลเลิดสิน เมื่อวันที่ 19 ตุลาคม 2566 ได้รับการผ่าตัดดามกระดูก เมื่อวันที่ 24 ตุลาคมที่ผ่านมา ปัจจุบันอาการทั่วไปดี สามารถลุกนั่งทำกิจกรรมบนเตียงได้ไม่มีอาการปวด แพทย์วางแผนให้ผู้ป่วยออกจากโรงพยาบาลเพื่อไปรักษาต่อที่ภูมิลำเนา คือ โรงพยาบาลศูนย์อุดรธานี โดยญาติจะมารับกลับวันที่ 28 ตุลาคม 2566 พร้อมใบส่งตัว และ 2.ผู้ป่วยมีผื่นเรื้อรัง เข้ารับการรักษาที่สถาบันราชประชาสมาสัย เมื่อวันที่ 22 ตุลาคม 2566 แพทย์วินิจฉัยเป็นโรคสครับไทฟัส หรือโรคไข้รากสาดใหญ่ หลังจากได้รับยาปฏิชีวนะอาการไข้ลดลงดี มีแผนให้ออกจากโรงพยาบาลหลังไข้ลดลงเกิน 48 ชั่วโมง ซึ่งคาดว่าจะออกจากโรงพยาบาลได้ในวันนี้ โดยจะเขียนประวัติการรักษาให้โรงพยาบาลในภูมิลำเนาติดตามอาการต่อไป
นพ.สุรโชคกล่าวต่อว่า สำหรับภาพรวมมีการดูแลคัดกรองสุขภาพแรงงานไทยที่เดินทางกลับแล้ว 32 ชุด รวม 5,309 ราย เป็นชาย 5,209 ราย และหญิง 100 ราย พบอาการด้านสุขภาพจิต คือ อาการไม่สบายใจ 437 ราย คิดเป็นร้อยละ 8.2 ส่วนใหญ่ไม่สบายใจระดับปานกลาง 366 ราย ส่วนอาการทางกายพบ 90 ราย คิดเป็นร้อยละ 1.7 ได้แก่ บาดเจ็บ 20 ราย อาการทางเดินหายใจ 56 ราย โรคประจำตัว 3 ราย อาการทางผิวหนัง 9 ราย ไข้ออกผื่น 1 ราย และมีไข้ ปวดศีรษะ 1 ราย
****************************************** 27 ตุลาคม 2566

ที่มา : https://www.thaigov.go.th/news/contents/details/73846