รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ มีกำหนดการเยือน สปป. ลาว อย่างเป็นทางการในวันที่ 30 ตุลาคม 2566


วันศุกร์ที่ 27 ตุลาคม 2566
27/10/2566
พิมพ์
​โฆษกรัฐบาลเผย นายกฯ มีกำหนดการเยือน สปป. ลาว อย่างเป็นทางการในวันที่ 30 ตุลาคม 2566
​โฆษกรัฐบาลเผย นายกฯ มีกำหนดการเยือน สปป. ลาว อย่างเป็นทางการในวันที่ 30 ตุลาคม 2566
วันนี้ (27 ตุลาคม 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรี มีกำหนดการเยือนสาธารณรัฐประชาธิปไตยประชาชนลาว (สปป. ลาว) อย่างเป็นทางการ ในวันที่ 30 ตุลาคม 2566 ตามคำเชิญของนายสอนไซ สีพันดอน นายกรัฐมนตรี สปป. ลาว
การเยือน สปป. ลาว อย่างเป็นทางการครั้งนี้มีเป้าหมายเพื่อสานต่อการเสริมสร้างความสัมพันธ์และความร่วมมือที่ใกล้ชิด รวมทั้งเน้นย้ำความเป็นหุ้นส่วนยุทธศาสตร์เพื่อการเจริญเติบโตและการพัฒนาอย่างยั่งยืนระหว่างไทยกับ สปป. ลาว
สำหรับกำหนดการสำคัญ นายกรัฐมนตรีมีกำหนดพบหารือทวิภาคีกับนายกรัฐมนตรี สปป. ลาว รวมทั้งจะได้เข้าเยี่ยมคารวะนายทองลุน สีสุลิด ประธานประเทศ สปป. ลาว และเลขาธิการใหญ่คณะบริหารงานศูนย์กลางพรรคประชาชนปฏิวัติลาว และพบหารือกับนายไซสมพอน พมวิหาน ประธานสภาแห่งชาติ สปป. ลาว
นอกจากนี้ นายกรัฐมนตรีจะเป็นประธานร่วมกับนายกรัฐมนตรี สปป. ลาว ในพิธีเปิดสถานีรถไฟเวียงจันทน์ (คําสะหวาด) ซึ่งเป็นโครงการภายใต้ความร่วมมือระหว่างรัฐบาลสองประเทศ ผ่านสำนักงานความร่วมมือพัฒนาเศรษฐกิจกับประเทศเพื่อนบ้าน (สพพ.)

ที่มา : https://www.thaigov.go.th/news/contents/details/73809