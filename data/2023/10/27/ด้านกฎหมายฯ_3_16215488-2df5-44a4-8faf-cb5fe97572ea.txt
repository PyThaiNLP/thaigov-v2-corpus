รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานการประชุมคณะกรรมการราชทัณฑ์ ครั้งที่ ๑/๒๕๖๖ 


วันศุกร์ที่ 27 ตุลาคม 2566
27/10/2566
พิมพ์
รัฐมนตรีว่าการกระทรวงยุติธรรม เป็นประธานการประชุมคณะกรรมการราชทัณฑ์ ครั้งที่ ๑/๒๕๖๖
รัฐมนตรีว่าการกระทรวงยุติธรรม เป็นประธานการประชุมคณะกรรมการราชทัณฑ์ ครั้งที่ ๑/๒๕๖๖
ในวันศุกร์ที่ ๒๗ ตุลาคม ๒๕๖๖ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการราชทัณฑ์ ครั้งที่ ๑/๒๕๖๖ โดยมี นางพงษ์สวาท นีละโยธิน ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม รักษาราชการแทน อธิบดีกรมราชทัณฑ์  พร้อมด้วยกรรมการโดยตำแหน่ง กรรมการผู้ทรงคุณวุฒิ และผู้เกี่ยวข้อง เข้าร่วมประชุม​ ณ ห้องประชุมกรมราชทัณฑ์ ชั้น ๒ อาคารกรมราชทัณฑ์ จังหวัดนนทบุรี
โดยที่ประชุมได้รับทราบผลการดำเนินงานที่สำคัญของกรมราชทัณฑ์ในปีงบประมาณ พ.ศ. ๒๕๖๖ รวมถึงนโยบายการบริหารงานราชทัณฑ์ ประจำปีงบประมาณ พ.ศ. ๒๕๖๗ และการปฏิบัติต่อผู้ต้องขังของกรมราชทัณฑ์ตามข้อเสนอแนะของคณะกรรมาธิการและองค์กรด้านสิทธิมนุษยชน พร้อมทั้งให้กรมราชทัณฑ์รับข้อเสนอแนะจากคณะกรรมการราชทัณฑ์มาพัฒนางานราชทัณฑ์ต่อไป
ในการนี้ ที่ประชุมได้มีมติเห็นชอบวาระที่สำคัญ ได้แก่ ๑) การกำหนดแนวทางการปฏิบัติต่อผู้ต้องขังระหว่างพิจารณาคดีให้เป็นไปตามหลักกฎหมายรัฐธรรมนูญ โดยแบ่งออกเป็น ๓ ประเด็นหลัก ได้แก่ (๑) การยกระดับทางกายภาพ โดยกำหนดเรือนจำศูนย์ระหว่างการพิจารณาคดี (Hub) ๘ กลุ่มจังหวัด (๒) การยกระดับทางการปฏิบัติต่อผู้ต้องขัง โดยการแก้ไขปรับปรุงระเบียบและหนังสือสั่งการที่เกี่ยวข้อง และ (๓) การศึกษาวิจัย "โครงการทดลองนำร่องการปฏิบัติต่อผู้ต้องขังระหว่างการพิจารณาคดี : กรณีศึกษาเรือนจำชั่วคราวเขาไม้แก้ว" และ ๒) ให้แต่งตั้งคณะอนุกรรมการเพื่อศึกษาแนวทางการกำหนดหลักเกณฑ์และวิธีการในการคุมขังในสถานที่อื่น เพื่อยกระดับการปฏิบัติต่อผู้ต้องขังระหว่างพิจารณาคดีต่อไป

ที่มา : https://www.thaigov.go.th/news/contents/details/73855