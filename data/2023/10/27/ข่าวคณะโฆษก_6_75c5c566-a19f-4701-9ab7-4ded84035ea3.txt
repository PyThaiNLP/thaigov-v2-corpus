รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมลงพื้นที่ตรวจราชการ จ.หนองคาย และ จ.อุดรธานี ติดตามปัญหาการส่งออก ขั้นตอนพิธีการศุลกากร การค้าชายแดน การพัฒนา OSS ไทย-ลาว-จีน 


วันศุกร์ที่ 27 ตุลาคม 2566
27/10/2566
พิมพ์
โฆษกรัฐบาลเผย นายกฯ เตรียมลงพื้นที่ตรวจราชการ จ.หนองคาย และ จ.อุดรธานี ติดตามปัญหาการส่งออก ขั้นตอนพิธีการศุลกากร การค้าชายแดน การพัฒนา OSS ไทย-ลาว-จีน
โฆษกรัฐบาลเผย นายกฯ เตรียมลงพื้นที่ตรวจราชการ จ.หนองคาย และ จ.อุดรธานี ติดตามปัญหาการส่งออก ขั้นตอนพิธีการศุลกากร การค้าชายแดน การพัฒนา OSS ไทย-ลาว-จีน พร้อมเป็นประธานเปิดงานประเพณีออกพรรษาและบั้งไฟพญานาคโลก 29 ต.ค. นี้
วันนี้ (27 ต.ค. 66) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีกำหนดการลงพื้นที่ตรวจราชการ ณ จ.อุดรธานี และ จ.หนองคาย ในวันอาทิตย์ที่ 29 ตุลาคม 2566 โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นายสมศักดิ์ เทพสุทิน รองนายกรัฐมนตรี นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม ร่วมคณะตรวจราชการ ซึ่งมีกำหนดการ ดังนี้
เวลาประมาณ 13.15 น. นายกรัฐมนตรีพร้อมคณะ ออกเดินทางจากท่าอากาศยานทหารกองบิน 23 ต.บ้านจั่น อ.เมืองอุดรธานี จ.อุดรธานี โดยขบวนรถยนต์ไปยังโครงการอ่างเก็บน้ำห้วยปากแบ่งพร้อมระบบส่งน้ำอันเนื่องมาจากพระราชดำริ ต.หมากหญ้า อ.หนองวัวซอ จ.อุดรธานี เพื่อเยี่ยมชมและติดตามความคืบหน้าโครงการอ่างเก็บน้ำห้วยปากแบ่งพร้อมระบบส่งน้ำอันเนื่องมาจากพระราชดำริ แล้วออกเดินทางไปยังสำนักงานศุลกากรหนองคาย ต.หนองกอมเกาะ อ.เมืองหนองคาย จ.หนองคาย โดยในเวลาประมาณ 16.15 น. นายกรัฐมนตรีจะเป็นประธานประชุมติดตามประเด็นปัญหาการส่งออก ขั้นตอนพิธีการศุลกากร การค้าชายแดน และการพัฒนา One Stop Service ระหว่างราชอาณาจักรไทย สาธารณรัฐประชาธิปไตยประชาชนลาว และสาธารณรัฐประชาชนจีน ณ ห้องประชุมนาคราช ชั้น 2 สำนักงานศุลกากรหนองคาย
ช่วงเย็น เวลาประมาณ 17.45 น. นายกรัฐมนตรีเป็นประธานในพิธีเปิดงานประเพณีออกพรรษาและบั้งไฟพญานาคโลก ประจำปี 2566 (Naga Fire Miracle of Faith 2023) ที่ลานนาคาเบิกฟ้า ต.จุมพล อ.โพนพิสัย จ.หนองคาย โดยนายกรัฐมนตรีจะร่วมพิธีบวงสรวงบูชาพญาพิสัยสัตนาคราช ณ ลานนาคาเบิกฟ้า 1 ก่อนเป็นประธานในพิธีเปิดงานประเพณีออกพรรษาและบั้งไฟพญานาคโลก ประจำปี 2566 ณ ลานนาคาเบิกฟ้า 2 จากนั้น นายกรัฐมนตรีจะไปชมปรากฏการณ์บั้งไฟพญานาค ณ พุทธอุทยานนานาชาติ (ปทุมรัตน์ธรรมเจดีย์) ต.กุดบง อ.โพนพิสัย จ.หนองคาย ร่วมกับประชาชนและนักท่องเที่ยว
“การลงพื้นที่ตรวจราชการ จ.อดุรธานี และ จ.หนองคาย ของนายกรัฐมนตรีครั้งนี้ เพื่อติดตามความคืบหน้าการดำเนินงานตามนโยบายของรัฐบาล พร้อมร่วมรับชมการจัดงานประเพณีออกพรรษาและเทศกาลบั้งไฟพญานาค ประจำปี 2566 ซึ่งเป็นการส่งเสริมวัฒนธรรมประเพณีอันดีงามของท้องถิ่นให้คงอยู่และถ่ายทอดสู่อนุชนรุ่นหลัง เป็นการสร้างสังคมและชุมชนให้มีส่วนร่วมในการจัดกิจกรรม สร้างความสามัคคีในหมู่คณะ รวมถึงเป็นการสะท้อนถึงตำนานและความเชื่อมาแต่อดีต ที่สื่อออกมาผ่านทางขนบธรรมเนียม ประเพณี ศิลปวัฒนธรรม อีกทั้ง ต่อยอดเป็น Soft Power ในการนำทุนวัฒนธรรมมาขับเคลื่อนเศรษฐกิจสร้างสรรค์ เพิ่มมูลค่าทางเศรษฐกิจ นำรายได้เข้าประเทศ สร้างงานสร้างอาชีพ เพิ่มรายได้ให้กับประชาชนในพื้นที่ จ.หนองคาย และกลุ่มจังหวัดตามแผนพัฒนากลุ่มจังหวัดด้วย” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/73824