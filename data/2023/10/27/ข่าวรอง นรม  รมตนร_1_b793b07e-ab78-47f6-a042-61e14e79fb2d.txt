รัฐบาลไทย-ข่าวทำเนียบรัฐบาล-“รองนายกฯสมศักดิ์” ผลักดันซอฟต์พาวเวอร์มวยไทย ดึงช่องเอ็นบีที ถ่ายทอดสดมวย ปลื้ม“เปรม บุษราบวรวงษ์” วันแชมเปียนชิพ พร้อมสนับสนุน หวัง ดึงนักท่องเที่ยวต่างชาติเข้าชม 


วันศุกร์ที่ 27 ตุลาคม 2566
27/10/2566
พิมพ์
“รองนายกฯสมศักดิ์” ผลักดันซอฟต์พาวเวอร์มวยไทย ดึงช่องเอ็นบีที ถ่ายทอดสดมวย ปลื้ม“เปรม บุษราบวรวงษ์” วันแชมเปียนชิพ พร้อมสนับสนุน หวัง ดึงนักท่องเที่ยวต่างชาติเข้าชม
“รองนายกฯสมศักดิ์” ผลักดันซอฟต์พาวเวอร์มวยไทย ดึงช่องเอ็นบีที ถ่ายทอดสดมวย ปลื้ม“เปรม บุษราบวรวงษ์” วันแชมเปียนชิพ พร้อมสนับสนุน หวัง ดึงนักท่องเที่ยวต่างชาติเข้าชม กระตุ้นการท่องเที่ยว โชว์จัดถ่ายทอดสดบอลโลก-ยูโร สำเร็จมาแล้ว
วันที่ 27 ตุลาคม 2566 นายสมศักดิ์ เทพสุทิน รองนายกรัฐมนตรี เปิดเผยว่า ตนได้มีโอกาสหารือกับ นางทัศนีย์ ผลชานิโก รองอธิบดีกรมประชาสัมพันธ์ และคุณเปรม อริยะวัฏ บุษราบวรวงษ์ กรรมการผู้จัดการ วันแชมเปียนชิพ ประเทศไทย เพื่อช่วยกันขับเคลื่อนกีฬามวยไทย ให้เป็นซอฟต์พาวเวอร์ โดยตนได้มอบหมาย ให้กรมประชาสัมพันธ์ หรือ ช่องเอ็นบีที หาเวลาถ่ายทอดสดมวยไทย เพื่อช่วยเพิ่มมูลค่าให้กับวงการมวยไทย ซึ่งตนมองว่า เราสามารถยกระดับมวยไทย แข่งกับกีฬาประเภทอื่นของต่างประเทศได้ โดยจะเป็นการช่วยขับเคลื่อนเป็นวงกว้าง ทั้ง นักกีฬามวยไทย  การถ่ายทอดสด การท่องเที่ยว ซึ่งจะสร้างเม็ดเงินเข้าประเทศได้จำนวนมาก เพราะเป็นกีฬาที่มีเอกลักษณ์ชัดเจน นักท่องเที่ยวต่างชาติชื่นชอบเป็นอย่างมาก
นายสมศักดิ์ กล่าวอีกว่า เป็นเรื่องที่น่ายินดี ที่ผู้จัดมวยคนรุ่นใหม่ พร้อมให้การสนับสนุน โดยเบื้องต้น จะจัดถ่ายทอดสดมวย เดือนละ 1 ครั้ง ในวันเสาร์ เวลา 07.00 -10.00 น. และหากกระแสตอบรับดี ก็อาจจะมีการขยายเวลาการถ่ายทอดสดให้มากขึ้น แต่เบื้องต้น ผู้จัดยินดีร่วมผลักดันซอฟต์พาวเวอร์ เดือนละ 1 ครั้งก่อน รวมถึงยินดี หากมีการจัดเป็นกิจกรรมพิเศษ ที่เดินทางไปจัดมวยตามสถานที่ต่างๆพร้อมมีกิจกรรมบันเทิง ซึ่งทางช่องเอ็นบีที ก็พร้อมสนับสนุนการถ่ายทอดสดด้วย อย่าง วันที่ 18-19 พ.ย.นี้ ก็จะมีการจัดมวยพิเศษขึ้น ที่จังหวัดมหาสารคามด้วย
“การดึงกีฬามวยไทย มาถ่ายทอดสด ผมมองว่า จะช่วยเพิ่มคนดู โดยเฉพาะต่างชาติ ซึ่งจะทำให้กีฬามวยไทย กลับมาเป็นแม่เหล็กดึงนักท่องเที่ยวต่างชาติ เดินทางเข้ามา  โดยผมได้เน้นย้ำกับกรมประชาสัมพันธ์ว่า ต้องวางการถ่ายทอดสดเป็นประจำ คนดูจะได้จำได้และติดตาม ซึ่งการถ่ายทอดสดกีฬาที่ผ่านมา ผมก็ได้ช่วยผลักดันมาโดยตลอด ทั้งการจัดให้มีการถ่ายทอดสดบอลโลก แบบไม่มีโฆษณา ในขณะเป็นรัฐมนตรีประจำสำนักนายกรัฐมนตรี หรือ ล่าสุดก็การถ่ายทอดสดบอลยูโร 2020 ให้คนไทย ได้ดูแบบไม่เสียค่าใช้จ่าย โดยผมเข้าใจดีว่า การถ่ายทอดสดกีฬา ได้มีพลังในการขับเคลื่อนวงการกีฬาเป็นอย่างมาก ผมจึงให้ความสำคัญ และจะสนับสนุนอย่างเต็มที่”รองนายกรัฐมนตรี กล่าว

ที่มา : https://www.thaigov.go.th/news/contents/details/73830