รัฐบาลไทย-ข่าวทำเนียบรัฐบาล-“เกณิกา” หนุนกิจกรรมรณรงค์เพื่อเด็กไทยไม่จมน้ำ ย้ำรัฐบาล-รมช.สันติ ใส่ใจทุกช่วงวัย สร้างภูมิคุ้มกันเยาวชนประสบภัยทางน้ำ เปิดคอร์สอบรมทั่วประเทศ เสริมทักษะช่วยชีวิต 


วันศุกร์ที่ 27 ตุลาคม 2566
27/10/2566
พิมพ์
“เกณิกา” หนุนกิจกรรมรณรงค์เพื่อเด็กไทยไม่จมน้ำ ย้ำรัฐบาล-รมช.สันติ ใส่ใจทุกช่วงวัย สร้างภูมิคุ้มกันเยาวชนประสบภัยทางน้ำ เปิดคอร์สอบรมทั่วประเทศ เสริมทักษะช่วยชีวิต
“เกณิกา” หนุนกิจกรรมรณรงค์เพื่อเด็กไทยไม่จมน้ำ ย้ำรัฐบาล-รมช.สันติ ใส่ใจทุกช่วงวัย สร้างภูมิคุ้มกันเยาวชนประสบภัยทางน้ำ เปิดคอร์สอบรมทั่วประเทศ เสริมทักษะช่วยชีวิต เพิ่มองค์ความรู้ปฐมพยาบาลเบื้องต้น
วันที่ 27 ต.ค. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า กระทรวงสาธารณสุข ได้เปิดกิจกรรมรณรงค์ “Survival Swimming Skills เพื่อเด็กไทยไม่จมน้ำ” เป็นโครงการที่มีเป้าหมายในการส่งเสริมเพิ่มทักษะการเอาชีวิตรอด และการปฐมพยาบาลเบื้องต้นให้กับเยาวชนไทยสามารถแก้ไขปัญหาวิกฤติทางน้ำ หรือเกิดอุบัติเหตุทางน้ำ เพราะปัจจุบันพบว่ามีเยาวชนที่ประสบอุบัติเหตุ และสูญเสียชีวิต เป็นจำนวนมากในแต่ละปี โดยเมื่อเร็วๆ นี้ นายสันติ พร้อมพัฒน์ รัฐมนตรีช่วยว่าการกระทรวงสาธารณสุข ได้เปิดกิจกรรมในส่วนกลาง ที่กรมควบคุมโรค จ.นนทบุรี และยังดำเนินการฝึกอบรมเยาวชน อีก 15 จังหวัด โดยจะร่วมมือกับหน่วยงานในท้องถิ่น ซึ่งมีผู้ให้ความสนใจร่วมโครงการมากถึง 3,000 คน
สำหรับกิจกรรมที่ถ่ายทอดให้กับเยาวชน เน้นภาคปฏิบัติทักษะเบื้องต้น ในการเอาชีวิตรอดทางน้ำ สามารถช่วยช่วยเหลือคนตกน้ำได้ มีการสอนการทำซีพีอาร์ช่วยคนจมน้ำ ส่งเสริมให้เกิดการสร้างทีมผู้ก่อการดี ป้องกันการจมน้ำ ให้ครอบคลุมทุกตำบล เพื่อเป็นการเพิ่มคุณภาพชีวิตที่ดีของประชาชน
น.ส.เกณิกา ยังกล่าวต่ออีกว่า นายสันติ พร้อมพัฒน์ รัฐมนตรีช่วยว่าการกระทรวงสาธารณสุข ได้ตั้งคณะอนุกรรมการป้องกันการจมน้ำเพื่อขับเคลื่อนการดำเนินงานป้องกันการจมน้ำตามมติสหประชาชาติ ภายใต้คณะอนุกรรมการป้องกันอุบัติภัยแห่งชาติ ซึ่งหนึ่งในนั้น คือ การสอนให้เด็กทุกคนมีความรู้เรื่องความปลอดภัยทางน้ำ มีทักษะการว่ายน้ำเพื่อเอาชีวิตรอด และการปฐมพยาบาล ซึ่งองค์การอนามัยโลกแนะนำให้เด็กอายุ 6 ปีขึ้นไปทุกคน มีทักษะการว่ายน้ำเพื่อเอาชีวิตรอด และเด็กอายุ 12 ปีขึ้นไป สามารถทำซีพีอาร์ได้ เป็นหนึ่งในนโยบายรัฐบาลด้านการเติมเต็มบริการสุขภาพเพื่อประชาชนในทุกมิติ ด้วยการส่งเสริมสุขภาพและการป้องกันโรค ภายใต้บริบทในปัจจุบันที่ประเทศไทยเข้าสู่สังคมผู้สูงอายุอย่างเต็มรูปแบบ จำเป็นอย่างยิ่งต่อการดูแลเยาวชน เพื่อสร้างภูมิคุ้มกัน พร้อมผลักดันนโยบายส่งเสริมการมีบุตร เพิ่มอัตราการเกิดของเด็กที่เกิดมามีคุณภาพชีวิตที่ดี และมีชีวิตรอดปลอดภัย ซึ่งการปกป้องคุ้มครองเด็ก ไม่ให้เสียชีวิตจากการจมน้ำเป็นอีกหนึ่งงานสำคัญ

ที่มา : https://www.thaigov.go.th/news/contents/details/73812