รัฐบาลไทย-ข่าวทำเนียบรัฐบาล-​“คารม” เผย นักลงทุนต่างชาติเชื่อมันศักยภาพไทย กันยายนเดือนเดียวลงทุน 59 ราย เงินลงทุน 18,229 ล้านบาท  


วันศุกร์ที่ 27 ตุลาคม 2566
27/10/2566
พิมพ์
​“คารม” เผย นักลงทุนต่างชาติเชื่อมันศักยภาพไทย กันยายนเดือนเดียวลงทุน 59 ราย เงินลงทุน 18,229 ล้านบาท
​“คารม” เผย นักลงทุนต่างชาติเชื่อมันศักยภาพไทย กันยายนเดือนเดียวลงทุน 59 ราย เงินลงทุน 18,229 ล้านบาท
วันที่ 27 ตุลาคม 2566 นายคารม พลพรกลาง รองโฆษกประจำสำนักนายกรัฐมนตรีเปิดเผยว่า จากนโยบายเปิดประเทศ รวมถึงการเดินทางพบปะกับนักลงทุนชาวต่างชาติของนายเศรษฐา ทวีสิน นายกรัฐมนตรี รวมถึงมาตรการเชิญชวนนักลงทุนเข้ามาลงทุนในประเทศไทยของรัฐบาล สร้างความเชื่อมันต่อนักลงทุน ก่อให้เกิดการลงทุน สร้างงานสร้างรายได้ให้กับประเทศไทยเป็นอย่างมาก
นายคารม กล่าวว่า ในเดือนกันยายน 2566 มีนักลงทุนต่างชาติจำนวน 59 ราย เข้ามาประกอบธุรกิจในประเทศไทยผ่านช่องทางการขอรับใบอนุญาตประกอบธุรกิจของคนต่างด้าว จำนวน 22 ราย และการขอหนังสือรับรองการประกอบธุรกิจของคนต่างด้าว จำนวน 37 ราย เงินลงทุนทั้งสิ้น 18,229 ล้านบาท ส่วนใหญ่เป็นนักลงทุนจากญี่ปุ่น จีน และฮ่องกง มีการจ้างงานคนไทย 1,219 คน รวมถึงมีการถ่ายทอดเทคโนโลยีอันเป็นองค์ความรู้เฉพาะด้านโดยตรงจากประเทศผู้เข้ามาลงทุนให้แก่คนไทย เช่น องค์ความรู้เกี่ยวกับการดูแลความปลอดภัยของก๊าซในอุตสาหกรรม องค์ความรู้เกี่ยวกับแนวคิดและการออกแบบโรงประกอบฐานล่างของรถยนต์ไฟฟ้า องค์ความรู้เกี่ยวกับเครื่องจักรกลทางการเกษตรและอุปกรณ์ต่อพ่วงทางการเกษตร และองค์ความรู้เกี่ยวกับการกลึงลานด้วยเครื่องจักรสำหรับการกลึงข้อต่อ เป็นต้น
“จากรายงานผลการพิจารณาอนุญาตให้คนต่างชาติเข้ามาลงทุนประกอบธุรกิจในประเทศไทย ภายใต้ พ.ร.บ.การประกอบธุรกิจของคนต่างด้าว พ.ศ.2542 ในช่วง 9 เดือนของปี 2566 (ม.ค.-ก.ย.) มีจำนวน 493 ราย แยกเป็นการลงทุนผ่านช่องทางการขอรับใบอนุญาตประกอบธุรกิจของคนต่างด้าว จำนวน 166 ราย และการขอหนังสือรับรองการประกอบธุรกิจของคนต่างด้าว จำนวน 327 ราย เงินลงทุนรวมทั้งสิ้น 84,013 ล้านบาท เกิดการจ้างงานคนไทย จำนวน 5,703 คน” นายคารม กล่าว

ที่มา : https://www.thaigov.go.th/news/contents/details/73811