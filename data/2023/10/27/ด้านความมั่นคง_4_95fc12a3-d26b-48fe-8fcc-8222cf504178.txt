รัฐบาลไทย-ข่าวทำเนียบรัฐบาล-ผู้นำแรงงาน ชื่นชม รมว.พิพัฒน์ บริหารจัดการช่วยเหลือแรงงานไทยกลับจากอิสราเอลได้เป็นอย่างดี


วันศุกร์ที่ 27 ตุลาคม 2566
27/10/2566
พิมพ์
ผู้นำแรงงาน ชื่นชม รมว.พิพัฒน์ บริหารจัดการช่วยเหลือแรงงานไทยกลับจากอิสราเอลได้เป็นอย่างดี
ผู้นำแรงงาน ชื่นชม รมว.พิพัฒน์ บริหารจัดการช่วยเหลือแรงงานไทยกลับจากอิสราเอลได้เป็นอย่างดี
วันที่ 27 ตุลาคม 2566 นายพิพัฒน์ รัชกิจประการ รัฐมนตรีว่าการกระทรวงแรงงาน ให้การต้อนรับสมาพันธ์สมานฉันท์แรงงานไทย (สสรท.) และองค์กรสมาชิก นำโดย นายสาวิทย์ แก้วหวาน ประธานสมาพันธ์ฯ นายชาลี ลอยสูง ที่ปรึกษาสมาพันธ์ฯ และคณะ ในโอกาสเข้าพบเพื่อแสดงความยินดีเนื่องในโอกาสเข้ารับตำแหน่ง พร้อมรับทราบนโยบายด้านแรงงาน และนำเสนอปัญหาของผู้ใช้แรงงาน โดยมี นายอารี ไกรนรา เลขานุการรัฐมนตรีว่าการกระทรวงแรงงาน นายภุชงค์ วรศรี ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วม ณ ห้องจัตุมงคล ชั้น 6 อาคารกระทรวงแรงงาน
นายพิพัฒน์ กล่าวว่า ในวันนี้ผมขอขอบคุณสมาพันธ์สมานฉันท์แรงงานไทย (สสรท.) และองค์กรสมาชิกที่ได้นำตัวแทนสมาคมมาเข้าพบเพื่อหารือในประเด็นต่างๆ ด้านแรงงาน การขึ้นค่าแรงขั้นต่ำที่จะปรับขึ้นแน่นอนภายในเดือนธันวาคมที่จะถึงนี้ เพื่อเป็นของขวัญปีใหม่ให้กับพี่น้องแรงงาน แต่จะขึ้นเป็นรายจังหวัด ไม่ได้เท่ากันทั้งหมด ส่วนข้อเสนอของสมาพันธ์ฯ ที่ต้องการให้นำหลักการโครงสร้างค่าแรงมาใช้ในสถานประกอบการแทนการปรับค่าจ้างขั้นต่ำในแต่ละปีนั้น ในส่วนนี้ผมพร้อมรับไปดำเนินการแต่จะขอดูในรายละเอียดก่อน ส่วนกรณีที่สมาพันธ์ฯ ได้ขอความช่วยเหลือให้กระทรวงแรงงานช่วยตรวจสอบข้อเท็จจริงกรณีผู้ประกันตนรายหนึ่งที่ทำงานแผนกล้างและเคลือบผิวในบริษัทผลิตชิ้นส่วนรถยนต์แห่งหนึ่งอยู่ที่ อ.ปลวกแดง จ.ระยอง มีอาการป่วยไอเรื้อรัง เนื่องจากเกรงว่าจะเป็นสาเหตุจากการทำงาน จึงติดต่อขอเข้าวินิจฉัยคลีนิคโรคและขอใช้สิทธิ์กองทุนเงินทดแทนจากประกันสังคม ในเรื่องนี้ผมได้รับปากที่จะประสานกับสำนักงานประกันสังคม เพื่อให้เจ้าหน้าที่ประกันสังคมในพื้นที่เข้าไปช่วยเหลืออย่างเร่งด่วน เพื่อให้ผู้ประกันตนรายนี้ได้รับการวินิจฉัยและเข้าถึงสิทธิประโยชน์ต่อไป
ด้าน นายสาวิทย์ แก้วหวาน ประธานสมาพันธ์สมานฉันท์แรงงานไทย (สสรท.) กล่าวว่า สมาคมฯ ขอขอบคุณท่านรัฐมนตรีว่าการกระทรวงแรงงานอย่างยิ่งที่ท่านเปิดโอกาสให้สมาชิก สสรท.ได้เข้าพบเพื่อแสดงความยินดีเนื่องในโอกาสรับตำแหน่ง และรับทราบนโยบายด้านแรงงาน ซึ่งต้องขอชื่นชมท่านรัฐมนตรีพิพัฒน์ฯ ที่สามารถบริหารจัดการสถานการณ์ช่วยเหลือแรงงานไทยที่ได้รับผลกระทบจากความไม่สงบในอิสราเอลได้เป็นอย่างดี ส่วนข้อหารือต่างๆ ด้านแรงงานที่ได้หารือกันในวันนี้จะได้พูดคุยประสานงานอย่างใกล้ชิดต่อไป
++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/73854