รัฐบาลไทย-ข่าวทำเนียบรัฐบาล-นายกฯ เผยเอกชนซาอุฯ สนใจลงทุนในไทย 


วันเสาร์ที่ 21 ตุลาคม 2566
21/10/2566
พิมพ์
นายกฯ เผยเอกชนซาอุฯ สนใจลงทุนในไทย
นายกฯ เผยเอกชนซาอุฯ สนใจลงทุนในไทย
วันนี้ (21 ตุลาคม 2566) เวลา 10.30 น. ณ กรุงริยาด ราชอาณาจักรซาอุดีอาระเบีย นายเศรษฐา ทวีสิน  นายกรัฐมนตรีและรัฐมนตรีว่าการกระทรวงการคลังให้สัมภาษณ์ว่า จากการพบปะกับภาคเอกชน 4 บริษัท บริษัทแรกคือ ซาลิก เป็นบริษัทที่ครบวงจรด้านการเกษตรและปศุสัตว์ มีการลงทุนไปทั่วโลก เพื่อสร้างความมั่นคงทางอาหาร รู้สึกแปลกใจอย่างมาก ขนาดประเทศเขามีแต่ทะเลทราย แต่มีบริษัทใหญ่ระดับโลกในการค้าขายสินค้าเกษตรและปศุสัตว์ที่อเมริกาใต้  ยุโรป  และในเอเชีย โดยวันนี้มีการพูดคุยกันหลายเรื่อง  ทางด้านการเกษตร ด้านปศุสัตว์ เรื่องของวัว ซึ่งเป็นนโยบายหลักของรัฐบาลนี้ว่าจะสามารถผลักดันไปด้วยกันหรือไม่ รวมถึงการทำถั่วเหลือง เป็นอีกเรื่องที่เขามั่นใจว่า ความต้องการของตลาดโลกมีความต้องการที่สูงขึ้น ซึ่งเป็นสองเรื่องที่เราต้องการหารือ
นายกรัฐมนตรีกล่าวต่อไป ถ้าเป็นไปได้จะให้รัฐมนตรีกระทรวงเกษตรและสหกรณ์ นำภาคเอกชนมาพูดคุยกับทาง บริษัทกับ SALIC ซึ่งเขาก็ยินดีและตื่นเต้น ที่เราจะมีการทำอะไรร่วมกันในมิติใหม่ๆ และมิติใหญ่ๆ รวมถึงได้เจอกับกองทุนเพื่อการลงทุนสาธารณะ หรือ PIF ซึ่งเป็นกองทุนที่มีขนาดใหญ่มาก ลงทุนทั้งในซาอุฯ และต่างประเทศ เช่น สหรัฐฯ และจีน แต่ยังไม่มีการลงทุนที่เมืองไทย แต่ก็ต้องการลงทุนด้านเมกะโปรเจกต์ เพราะฉะนั้นไทยเองมีโครงการขนาดใหญ่เยอะ จึงจะมีการพูดคุยกันต่อ ทั้งนี้ทางบริษัทดังกล่าว ยังเป็นผู้ถือหุ้นรายใหญ่ของบริษัทปิโตรเคมีและน้ำมัน ที่ใหญ่ที่สุดในโลก ซึ่งมีการค้าขายกับเราเยอะอยู่แล้ว และพยายามหาโอกาสร่วมมือทำธุรกิจกับไทยในหลายๆ เรื่อง ไม่ว่าจะเป็นเรื่องการหาโรงกลั่น ซึ่งเขาเข้าใจว่าโรงกลั่นเรามีสภาพที่เก่า และต้องการอัปเกรด ซึ่งต้องการเงินลงทุนหลายแสนล้านบาท จึงมีการพูดคุยและตนจะส่งเจ้าหน้าที่มาประสานงานต่อ และรายสุดท้าย คือ บริษัท SABIC ซึ่งเป็นผู้ผลิตเคมีภัณฑ์ของซาอุดีฯ ที่ใหญ่ที่สุดในโลก มีผู้ถือหุ้นคนเดียวกัน นั้นคือ PIF ซึ่งมีการลงทุนในไทยเยอะมากอยู่แล้ว และเรื่องของปุ๋ย ที่ส่งให้เราเป็นรายใหญ่ที่สุด เอกชนไทยที่ทำเกษตรกรรมก็ซื้อจากบริษัทนี้เยอะมาก รวมถึงหัวเชื้อปุ๋ย  ที่เรามีอยู่ทางภาคตะวันออกเฉียงเหนือ ก็จะมีการพูดคุยเพื่อหาความร่วมมือกัน  และสิ่งที่น่ายินดีอย่างหนึ่ง ที่ตนถามเขาว่า  บริษัท SABIC มีความสัมพันธ์ที่ดีกับ ปตท. และหลายบริษัทเอกชน ทางเขาติดขัดอะไรหรือไม่เกี่ยวกับการลงทุน การทำธุรกิจกับไทย ซึ่งเขาบอกไม่มีเลย ทุกอย่างได้รับการสนับสนุนที่ดีมาก และอยากให้การสัมพันธ์เดินต่อไป ตนต้องขอบคุณหน่วยงานต่างๆ ที่ร่วมงานกับทาง บริษัท SABIC ที่ทำให้เขาชื่นชมเราได้ตรงนี้ ก็หวังว่าการลงทุนจะพัฒนาต่อไปในทุกมิติ

ที่มา : https://www.thaigov.go.th/news/contents/details/73630