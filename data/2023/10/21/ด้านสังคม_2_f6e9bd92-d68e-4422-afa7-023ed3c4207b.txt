รัฐบาลไทย-ข่าวทำเนียบรัฐบาล-ดีอี อบรมการใช้เทคโนโลยีและโปรแกรมเฉพาะทางสมัยใหม่ สำหรับ “พนักงานเจ้าหน้าที่ตาม พ.ร.บ.คอมฯ”


วันเสาร์ที่ 21 ตุลาคม 2566
ดีอี อบรมการใช้เทคโนโลยีและโปรแกรมเฉพาะทางสมัยใหม่ สำหรับ “พนักงานเจ้าหน้าที่ตาม พ.ร.บ.คอมฯ”
ดีอี อบรมการใช้เทคโนโลยีและโปรแกรมเฉพาะทางสมัยใหม่ สำหรับ “พนักงานเจ้าหน้าที่ตาม พ.ร.บ.คอมฯ”
​
วานนี้ ( 20 ตุลาคม 2566) นายเวทางค์  พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม เป็นประธานในการมอบประกาศนียบัตร สำหรับผู้ผ่านการอบรม “แต่งตั้งเป็นพนักงานเจ้าหน้าที่ตาม พ.ร.บ.ว่าด้วยการกระทำความผิดเกี่ยวกับเพื่อคอมพิวเตอร์ฯ และผู้ปฏิบัติงานที่เกี่ยวกับการสืบสวนสอบสวน ณ ห้องพระอินทร์ 1-2 โรงแรมอัศวินแกรนด์ คอนเวนชั่น หลักสี่ กรุงเทพฯ โดยการอบรม เพื่อสร้างความรู้และทักษะสำคัญในการสืบสวนสอบสวน เก็บรวมรวมพยานหลักฐานทางดิจิทัล การใช้โปรแกรมเฉพาะทางดิจิทัล การวิเคราะห์ข้อมูลดิจิทัลสมัยใหม่ วิธีการป้องกันปราบปรามอาชญากรรมออนไลน์ที่เหมาะสม ทั้งของไทยและวิธีการในต่างประเทศ
นายเวทางค์ พ่วงทรัพย์ รองปลัดกระทรวงดิจิทัลฯ กล่าวว่า รัฐมนตรีประเสริฐ ให้นโยบาย ดีอี ต้องดึงกำลังของหน่วยงานต่าง ๆ ช่วยงาน เร่งเพิ่มพนักงานเจ้าหน้าที่ตาม พ.ร.บ. คอมฯ เร่งให้ความรู้และเครื่องมือทันสมัยปราบโจรออนไลน์ สำหรับ ระยะเร่งด่วนใน 2 เดือนนี้ ตั้งเป้าหมายพัฒนา พนักงานเจ้าหน้าที่ให้ได้จำนวน 500 คน ซึ่งดีอี จะมีการจัดอบรมและสอบพนักงานเจ้าหน้าที่ตาม พ.ร.บ. คอมฯ โดยเร็ว จากวันนี้ อีก 3 รุ่น เพื่อให้เป็นกำลังสำคัญในการป้องการปราบปรามอาชญากรรมออนไลน์ และขอเชิญชวนหน่วยงานที่บังคับใช้กฎหมายเกี่ยวกับการป้องกันปราบปรามโจรออนไลน์ หรือ หน่วยงานที่มีความสนใจพัฒนาทักษะความรู้ ด้านอาชญากรรมออนไลน์สมัยใหม่สามารถติดต่อมาที่ ดีอี ได้ ซึ่งอาจเป็นการอบรมพัฒนาทักษะความรู้ โดยไม่ต้องสอบเป็น พนักงานเจ้าหน้าที่ตามพ.ร.บ. คอมฯ ก็ได้ ดีอี ยินดีหารือเพื่อจัดหลักสูตรที่เหมาะสมตามความต้องการของหน่วยงานได้
สำหรับการอบรมนี้ มีระยะเวลา 5 วัน ก่อนการแต่งตั้งเป็นพนักงานเจ้าหน้าที่ตาม พ.ร.บ. คอมฯ โดยมีบุคลากรจากสำนักงานตำรวจแห่งชาติ หลายกองบัญชาการ เช่น กองบัญชาการตำรวจสอบสวนกลาง และกองบัญชาสืบสวนสอบสวนการกระทำความผิดทางเทคโนโลยี (ตำรวจไซเบอร์) เป็นต้น รวมทั้งจากกรมสอบสวนคดีพิเศษ (DSI) และสถาบันนิติวิทยาศาสตร์ ของกระทรวงยุติธรรม และกรมสรรพากร ของกระทรวงการคลัง เป็นต้น โดยมีผู้เข้าร่วมอบรมครั้งนี้ ประมาณ 100 คน ซึ่งเมื่ออบรมจบ 5 วันเต็มแล้ว จะต้องมีการทดสอบความรู้ก่อน ถึงจะได้รับการแต่งตั้งเป็นพนักงานเจ้าหน้าที่ ตาม พ.ร.บ. คอมฯ
“รมว.ดีอี มีความห่วงใย ต่อปัญหาโจรออนไลน์ แก๊งคอลเซ็นเตอร์ การหลอกลวงออนไลน์ที่มีความรุนแรงมากการทำงานป้องกันปราบปรามแบบเดิม ๆ คงไม่สามารถแก้ปัญหานี้ได้ รมว.ประเสริฐ ได้มีนโยบาย ให้ดึงกำลังของหน่วยงานต่างๆ ช่วยงาน เร่งเพิ่มพนักงานเจ้าหน้าที่ตาม พ.ร.บ. คอมฯ เพิ่มใช้เทคโนโลยีและโปรแกรมเฉพาะทางสมัยใหม่ เพื่อเร่งปราบโจรออนไลน์” นายเวทางค์ กล่าวในตอนท้าย
____________

ที่มา : https://www.thaigov.go.th/news/contents/details/73622