รัฐบาลไทย-ข่าวทำเนียบรัฐบาล-นายกฯ ถกสุดยอดอาเซียน GCC  ก่อนเข้าเฝ้าฯ เจ้าชายซาอุฯ พร้อมฝากฝังแรงงานไทย 6,000 คน   แจงถึงซาอุฯ ช้ากว่า 4 ชม. เหตุเครื่องบินเบรกเสีย


วันศุกร์ที่ 20 ตุลาคม 2566
20/10/2566
พิมพ์
นายกฯ ถกสุดยอดอาเซียน GCC  ก่อนเข้าเฝ้าฯ เจ้าชายซาอุฯ พร้อมฝากฝังแรงงานไทย 6,000 คน   แจงถึงซาอุฯ ช้ากว่า 4 ชม. เหตุเครื่องบินเบรกเสีย
นายกฯ ถกสุดยอดอาเซียน GCC  ก่อนเข้าเฝ้าฯ เจ้าชายซาอุฯ พร้อมฝากฝังแรงงานไทย 6,000 คน   แจงถึงซาอุฯ ช้ากว่า 4 ชม. เหตุเครื่องบินเบรกเสีย
วันนี้ (20 ตุลาคม 2566) เวลา 13.30 น.(ตามเวลาท้องถิ่นของซาอุดีอาระเบีย ซึ่งช้ากว่าประเทศไทย 4 ชม.)  นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง  ชี้แจงถึงกรณีการเดินทางมายังซาอุดีอาระเบียล่าช้ากว่ากำหนดกว่า 4 ชั่วโมง เนื่องจากเครื่องบินเบรกเสีย ต้องซ่อม แต่ก็ไม่กระทบต่อการเข้าร่วมประชุมสุดยอดอาเซียน-คณะมนตรีความร่วมมือรัฐอ่าวอาหรับ ครั้งที่ 1  เพราะเมื่อเดินทางมาถึงก็สามารถเข้าร่วมประชุมได้ทันที
โดยการประชุมดังกล่าวถือเป็นครั้งแรก ระหว่างกลุ่มประเทศอาเซียนกับ GCC ภายใต้การนำของเจ้าชายมุฮัมมัด บิน ซัลมาน บิน อับดุลอาซีซ อาล ซะอูด มกุฎราชกุมาร และนายกรัฐมนตรีแห่งราชอาณาจักรซาอุดีอาระเบีย ได้เปิดการประชุม จากนั้นเป็นการกล่าวสุนทรพจน์ของผู้นำประเทศสมาชิกอาเซียน เพื่อให้ความมั่นใจว่าระหว่างสองทวีปมีความสัมพันธ์ที่ดี มีแนวทางที่ชัดเจน เรื่องศักยภาพยังสามารถไปได้อีกไกล ทั้งการลงทุน การท่องเที่ยว การแพทย์   ที่ยังสามารถทำอะไรได้อีกมาก
จากนั้น ได้มีการพูดคุยกับนายกรัฐมนตรีฟิลิปปินส์ ซึ่งได้เชิญให้ตนในฐานะผู้นำไทยคนใหม่ไปเยือนฟิลิปปินส์ในไตรมาส 2 ของปีหน้า  นอกจากนี้ยังได้พูดคุยกับนายกรัฐมนตรีสิงคโปร์ และสมเด็จรามาชาธิบดีของบูรไนด้วย ขณะที่ในวันนี้ ตนได้เข้าเฝ้ามกุฎราชกุมาร และนายกรัฐมนตรีแห่งซาอุดีอาระเบีย ซึ่งตนได้ฝากฝังแรงงานไทย 6,000 คนในซาอุฯ พร้อมขอบคุณที่ดูแลเป็นอย่างดี  ขณะที่เจ้าชายฯ เห็นว่าควรทำสนธิสัญญาการค้าระหว่างไทยกับ GCC และได้กำหนดกรอบเวลาการเริ่มต้นในเดือน ม.ค. เพราะการค้าไทยกับGCC ยังพัฒนาไปได้อีกไกล ซึ่งนายปานปรีย์ พหิทธานุกร รองนายกฯ และ รมว.ต่างประเทศ กับ รมว.ต่างประเทศซาอุฯ มีการพูดคุยถึงแผนดำเนินการในอนาคต ซึ่งมีการพูดคุยเป็นมิตรภาพที่ดีต่อกัน
นายเศรษฐา เปิดเผยด้วยว่า ในวันพรุ่งนี้ (21 ต.ค.) ตนจะได้พบปะพูดคุยกับบริษัทยักษ์ใหญ่ “อารัมโก” บริษัทน้ำมันแห่งใหญ่ของซาอุดีอาระเบีย

ที่มา : https://www.thaigov.go.th/news/contents/details/73607