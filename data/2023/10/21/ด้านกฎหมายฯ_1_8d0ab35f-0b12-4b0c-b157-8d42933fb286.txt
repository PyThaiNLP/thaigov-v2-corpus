รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิฯ ร่วมกับหน่วยงานที่เกี่ยวข้อง หารือแนวทางการขับเคลื่อนงานของคณะอนุกรรมการด้านกฎหมายและกระบวนการยุติธรรม


วันศุกร์ที่ 20 ตุลาคม 2566
20/10/2566
พิมพ์
กระทรวงยุติธรรม โดยกรมคุ้มครองสิทธิฯ ร่วมกับหน่วยงานที่เกี่ยวข้อง หารือแนวทางการขับเคลื่อนงานของคณะอนุกรรมการด้านกฎหมายและกระบวนการยุติธรรม
กระทรวงยุติธรรม โดยกรมคุ้มครองสิทธิฯ ร่วมกับหน่วยงานที่เกี่ยวข้อง หารือแนวทางการขับเคลื่อนงานของคณะอนุกรรมการด้านกฎหมายและกระบวนการยุติธรรม
ในวันศุกร์ที่ ๒๐ ตุลาคม ๒๕๖๖ เวลา ๑๓.๐๐ น. ณ ห้องประชุม ๑๐-๐๑ ชั้น ๑๐ อาคารกระทรวงยุติธรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมหารือแนวทางการขับเคลื่อนงานของคณะอนุกรรมการด้านกฎหมายและกระบวนการยุติธรรม โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม คณะที่ปรึกษารัฐมนตรีฯ นายมานพ ศีรีภูวดล (สมาชิกสภาผู้แทนราษฎร พรรคก้าวไกล) ผู้แทนจากสำนักงานกองทุนยุติธรรม กองกฎหมาย สำนักงานปลัดกระทรวงยุติธรรม กรมสอบสวนคดีพิเศษ สำนักงานคณะกรรมการกฤษฎีกา และผู้แทนขบวนการประชาชนเพื่อสังคมที่เป็นธรรม (ขปส.) เข้าร่วม และมี นางสุจิตรา แก้วไกร รองอธิบดีกรมคุ้มครองสิทธิและเสรีภาพ พร้อมด้วย นางสาวเปรมยุดา ตันติกนกพร ผู้อำนวยการกองพิทักษ์สิทธิและเสรีภาพ และคณะ เป็นฝ่ายเลขานุการ และในโอกาสนี้ ผู้แทนขบวนการประชาชนเพื่อสังคมที่เป็นธรรม (ขปส.) ได้มอบช่อดอกไม้แสดงความยินดีกับ รัฐมนตรีว่าการกระทรวงยุติธรรม ในการเข้ามารับตำแหน่งในกระทรวงยุติธรรม อีกด้วย
สำหรับการประชุมหารือในครั้งนี้ สรุปสาระสำคัญได้ ดังนี้ ๑.กรณีปรับปรุงแก้ไข พ.ร.บ.กองทุนยุติธรรม พ.ศ. ๒๕๕๘ และระเบียบที่เกี่ยวข้องมีจำนวน ๑๐ ประเด็น เพื่อส่งเสริมการเข้าถึงกระบวนการยุติธรรมของคนจน ตั้งแต่เริ่มต้นจนสิ้นสุดกระบวนการยุติธรรม โดยมอบหมายให้กองทุนยุติธรรมจัดประชุมเชิงปฏิบัติการ (WorkShop) เพื่อรับฟังความคิดเห็นของ ขปส.ก่อนวันที่ ๒ พฤศจิกายน ๒๕๖๖ ๒. กรณีร่างกฎหมายนิรโทษกรรมแก่ราษฎรซึ่งได้รับความเสียหายหรือได้รับผลกระทบจากการดำเนินการตามนโยบายของรัฐ พ.ศ. .... เข้าสู่คณะรัฐมนตรีและบังคับใช้กฎหมาย ภายใน ๑๐๐ วัน โดยรัฐมนตรีเสนอให้ออกเป็นพระราชบัญญัติ ฯ และปรับปรุงเนื้อหาให้ครอบคลุมกับผู้ได้รับผลกระทบ โดยให้กรมคุ้มครองสิทธิฯ จัดประชุมรับฟังความเห็นของภาควิชาการ หน่วยงานราชการ และตัวแทน ขปส. เพื่อร่างข้อเสนอ/ความเห็นร่วมกัน ๓.เห็นด้วยกับการศึกษาแนวทางในการใช้ระบบไต่สวนในการพิจารณาคดีแทนระบบกล่าวหาในคดีที่เกี่ยวกับสิทธิมนุษยชนและคดีที่เกี่ยวกับที่ดิน ทรัพยากร ป่าไม้ และสิ่งแวดล้อม ๔.มีการนัดหมายการประชุมคณะอนุกรรมการด้านกฎหมายและกระบวนการยุติธรรม ครั้งที่ ๑/๒๕๖๖ ในวันที่ ๒ พฤศจิกายน ๒๕๖๖ ณ กระทรวงยุติธรรม โดยมอบหมายให้กรมคุ้มครองสิทธิฯ และผู้แทน (ขปส.) ร่วมพิจารณาจัดทำระเบียบวาระมานำเสนอ โดยจัดทำกรอบหน้าที่การทำงาน และจัดทำรายงานสถานะของคดีความ จำนวน ๓๙ กรณี เข้าสู่วาระการประชุม ๕.รัฐมนตรีฯ เน้นการทำงานให้มีผลงาน เห็นเป็นรูปธรรมมากกว่าประชุมอย่างเดียว พร้อมแก้ไขกฎหมายและกระบวนการยุติธรรม ให้มีความทันสมัย เพื่อให้ประชาชนเข้าถึงความยุติธรรมได้จริง

ที่มา : https://www.thaigov.go.th/news/contents/details/73610