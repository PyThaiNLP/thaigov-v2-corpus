รัฐบาลไทย-ข่าวทำเนียบรัฐบาล-"คารม" เผย MEA ร่วมกับ ธอส. เปิดสินเชื่อดอกเบี้ยต่ำ สำหรับผู้ที่ต้องการขอกู้หรือกู้เพิ่ม เพื่อซื้ออุปกรณ์หรือสิ่งอำนวยความสะดวกผลิตภัณฑ์และบริการของการไฟฟ้านครหลวง 


วันเสาร์ที่ 21 ตุลาคม 2566
21/10/2566
พิมพ์
"คารม" เผย MEA ร่วมกับ ธอส. เปิดสินเชื่อดอกเบี้ยต่ำ สำหรับผู้ที่ต้องการขอกู้หรือกู้เพิ่ม เพื่อซื้ออุปกรณ์หรือสิ่งอำนวยความสะดวกผลิตภัณฑ์และบริการของการไฟฟ้านครหลวง
"คารม" เผย MEA ร่วมกับ ธอส. เปิดสินเชื่อดอกเบี้ยต่ำ สำหรับผู้ที่ต้องการขอกู้หรือกู้เพิ่ม เพื่อซื้ออุปกรณ์หรือสิ่งอำนวยความสะดวกผลิตภัณฑ์และบริการของการไฟฟ้านครหลวง ผ่อนนานสูงสุด 20 ปี เริ่มต้นเพียงเดือนละ 800 บาท
วันนี้ (21 ต.ค. 66) นายคารม พลพรกลาง รองโฆษกประจำสำนักนายกรัฐมนตรี กล่าวว่า รัฐบาล โดยการไฟฟ้านครหลวง หรือ MEA ในฐานะหน่วยงานรัฐวิสาหกิจในสังกัดกระทรวงมหาดไทย มีภารกิจสำคัญภายใต้วิสัยทัศน์ Energy for city life, Energize smart living ในการขับเคลื่อนพลังงานเพื่อวิถีชีวิตเมืองมหานคร นอกจากภารกิจหลักในด้านการจำหน่ายไฟฟ้าแล้ว ปัจจุบัน MEA ยังได้ดำเนินธุรกิจเกี่ยวเนื่อง KEN by MEA ที่ตอบสนองความต้องการใช้ไฟฟ้าครอบคลุม 4 บริการ คือ ธุรกิจออกแบบติดตั้งระบบไฟฟ้า EPC (Engineering Procurement and Construction) ธุรกิจบำรุงรักษาระบบไฟฟ้า PM (Preventive Maintenance) ธุรกิจติดตั้งโซลาร์เซลล์ (Solar Cell) และธุรกิจบริการเกี่ยวกับ EV (EV Charger) ซึ่งมาพร้อมทีมที่ปรึกษามืออาชีพที่มีความเชี่ยวชาญด้านธุรกิจไฟฟ้า มีมาตรฐานการติดตั้งที่ปลอดภัย พร้อมให้คำปรึกษาโดยวิศวกรผู้เชี่ยวชาญ ไปจนถึงการรับแจ้งปัญหาขัดข้องตลอด 24 ชั่วโมง
นายคารม กล่าวว่า MEA ร่วมมือกับ ธนาคารอาคารสงเคราะห์ (ธอส. ) ซึ่งเป็นสถาบันการเงินของรัฐ ออกมาตราการช่วยเหลือให้ลูกค้าประชาชนสามารถเข้าถึงสินเชื่ออัตราดอกเบี้ยต่ำมากขึ้น ด้วยการจัดทำ “สินเชื่อพร้อมใช้ ปี 2566” อัตราดอกเบี้ยปีที่ 1-2 เท่ากับ MRR-2% ต่อปี (4.90%) ปีที่ 3 เท่ากับ MRR-0.75% ต่อปี (6.15%) เฉลี่ยอัตราดอกเบี้ย 3 ปีแรก เท่ากับ 5.316% ต่อปี และปีที่ 4 จนถึงตลอดอายุสัญญา เท่ากับ MRR (อัตราดอกเบี้ย MRR ของ ธอส. ในปัจจุบันอยู่ที่ 6.90% ต่อปี) สำหรับผู้ที่ต้องการขอกู้หรือกู้เพิ่ม เพื่อซื้ออุปกรณ์หรือสิ่งอำนวยความสะดวก สำหรับผลิตภัณฑ์และบริการของการไฟฟ้านครหลวง ที่ใช้พลังงานที่เป็นมิตรต่อสิ่งแวดล้อม ผ่อนชำระนานสูงสุด 20 ปี กรณีกู้ 1 แสนบาท ผ่อนชำระเริ่มต้นเพียงเดือนละ 800 บาท
"สำหรับความร่วมมือในครั้งนี้ เป็นการเพื่ออำนวยความสะดวกให้ประชาชนสามารถเข้าถึงบริการ KEN by MEA ได้ง่ายยิ่งขึ้นด้วยการขอสินเชื่อดอกเบี้ยต่ำ ช่วยเพิ่มทางเลือกให้ประชาชนได้รับบริการด้านระบบไฟฟ้าที่มีมาตรฐานความปลอดภัยสูง เพิ่มประสิทธิภาพการใช้ไฟฟ้า และการใช้พลังงานที่เป็นมิตรต่อสิ่งแวดล้อม ส่งเสริมให้เกิดความยั่งยืนด้านพลังงาน และยกระดับคุณภาพชีวิตให้กับประชาชน  ตามนโยบายของรัฐบาล" นายคารม กล่าว

ที่มา : https://www.thaigov.go.th/news/contents/details/73620