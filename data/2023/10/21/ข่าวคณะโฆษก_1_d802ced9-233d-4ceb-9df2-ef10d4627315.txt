รัฐบาลไทย-ข่าวทำเนียบรัฐบาล-โฆษกรัฐบาลชวนคนไทยออกเดินทางท่องเที่ยวไทย กระตุ้นเศรษฐกิจประเทศช่วงไฮซีซันปลายปี 66 พร้อมย้ำหลักเกณฑ์การจ่ายเงินค่าบริการคืนให้นักท่องเที่ยว กรณีซื้อทัวร์แล้วยกเลิกการเดินทาง 


วันเสาร์ที่ 21 ตุลาคม 2566
21/10/2566
พิมพ์
โฆษกรัฐบาลชวนคนไทยออกเดินทางท่องเที่ยวไทย กระตุ้นเศรษฐกิจประเทศช่วงไฮซีซันปลายปี 66 พร้อมย้ำหลักเกณฑ์การจ่ายเงินค่าบริการคืนให้นักท่องเที่ยว กรณีซื้อทัวร์แล้วยกเลิกการเดินทาง
โฆษกรัฐบาลชวนคนไทยออกเดินทางท่องเที่ยวไทย กระตุ้นเศรษฐกิจประเทศช่วงไฮซีซันปลายปี 66 พร้อมย้ำหลักเกณฑ์การจ่ายเงินค่าบริการคืนให้นักท่องเที่ยว กรณีซื้อทัวร์แล้วยกเลิกการเดินทาง
วันนี้ (21 ต.ค. 66) นายชัย วัชรงค์ โฆษกประจำสำนักนายกรัฐมนตรี เผยว่า ขณะนี้เข้าสู่ช่วงปลายปี 2566 ที่เป็นช่วงเวลาปลายฝนต้นหนาวของประเทศไทย ถือเป็นช่วงไฮซีซันของการท่องเที่ยวซึ่งแหล่งท่องเที่ยว ผู้ประกอบการท่องเที่ยว และธุรกิจภาคบริการที่เกี่ยวข้องกับการท่องเที่ยว ต่างมีการจัดกิจกรรมกระตุ้นตลาดการท่องเที่ยวช่วงปลายปี โดยการออกบูธขายแพคเกจท่องเที่ยวในศูนย์การประชุม ห้างสรรพสินค้า และสถานที่ต่าง ๆ รวมทั้งการขายผ่านช่องทางออนไลน์ให้กับนักท่องเที่ยวที่สนใจ ซึ่งรัฐบาลขอขอบคุณหน่วยงานภาครัฐ ภาคเอกชนด้านการท่องเที่ยว และประชาชนทุกภาคส่วน ที่ได้ร่วมกันขับเคลื่อนด้านการท่องเที่ยวของประเทศตามนโยบายรัฐบาล
โฆษกประจำสำนักนายกรัฐมนตรีกล่าวต่อไปว่า ทั้งนี้ สำหรับนักท่องเที่ยวที่ได้ซื้อทัวร์แล้วมีเหตุให้นักท่องเที่ยวไม่สามารถเดินทางได้ จำเป็นต้องยกเลิกการเดินทางนั้น เพจเฟซบุ๊กกรมการท่องเที่ยว Department of Tourism กระทรวงการท่องเที่ยวและกีฬา ได้ย้ำให้ความรู้กับนักท่องเที่ยวตามประกาศคณะกรรมการธุรกิจนำเที่ยวและมัคคุเทศก์ เรื่อง หลักเกณฑ์เกี่ยวกับการกำหนดอัตราการจ่ายเงินค่าบริการคืนให้แก่นักท่องเที่ยว พ.ศ. 2563 โดยกรณีการซื้อทัวร์แล้วยกเลิกการเดินทางได้เงินคืนหรือไม่ จ่ายเงินคืนอย่างไร กรณีมีเหตุที่ทำให้นักท่องเที่ยวไม่สามารถเดินทางได้ ให้นักท่องเที่ยวแจ้งความประสงค์ขอรับเงินค่าบริการคืนจากผู้ประกอบธุรกิจนำเที่ยว โดยผู้ประกอบธุรกิจนำเที่ยวต้องจ่ายเงินคืนแก่นักท่องเที่ยวในอัตรา ดังต่อไปนี้
1. นักท่องเที่ยวขอยกเลิกการเดินทางล่วงหน้า 30 วันขึ้นไป คืนเงินโดยนำค่าทัวร์ที่จ่ายไปแล้ว 100% หัก ค่าใช้จ่ายที่จ่ายจริงของบริษัททัวร์ (ถ้ามี) เท่ากับเงินที่จะได้คืน
2. นักท่องเที่ยวขอยกเลิกการเดินทางล่วงหน้า 15 - 29 วัน คืนเงินโดยนำค่าทัวร์ที่จ่ายไปแล้ว 50% หัก ค่าใช้จ่ายที่จ่ายจริงของบริษัททัวร์ (ถ้ามี) เท่ากับเงินที่จะได้คืน
3. นักท่องเที่ยวขอยกเลิกการเดินทางล่วงหน้าน้อยกว่า 15 วัน (0 -14 วัน) “ไม่ได้รับเงินคืน”
4. กรณีมีเหตุยกเลิกทัวร์ โดยไม่ใช่ความผิดบริษัททัวร์ คืนเงินโดยนำค่าทัวร์ที่จ่ายไปแล้ว 100% หัก ค่าใช้จ่ายที่จ่ายจริงของบริษัททัวร์ (ถ้ามี) เท่ากับเงินที่จะได้คืน
สำหรับค่าใช้จ่ายที่จ่ายจริงของบริษัททัวร์ ได้แก่ ค่าธรรมเนียมการขอวีซ่า ค่ามัดจำบัตรโดยสารเครื่องบิน และค่าใช้จ่ายที่จำเป็นอื่น ๆ โดยต้องแสดงหลักฐานการจ่ายให้นักท่องเที่ยวทราบด้วยทั้งนี้ หากไม่ได้รับเงินค่าบริการคืนตามหลักเกณฑ์ดังกล่าว สามารถร้องเรียนได้ที่ Call Center กรมการท่องเที่ยว (24 ชั่วโมง) โทร. 0 2401 1111
“ช่วงเวลาปลายฝนต้นหนาวเป็นเวลาที่แหล่งท่องเที่ยวของไทยมีความงดงามที่สุดของปี ทั้งทะเล ภูเขา ดอกไม้ เหมาะสำหรับการเดินทางท่องเที่ยว เพราะนอกจากนักท่องเที่ยวจะได้ประสบการณ์การท่องเที่ยวและความทรงจำใหม่ ๆ ในการท่องเที่ยวไทยแล้ว ยังถือว่าเป็นการออกไปช่วยชาติ ช่วยเหลือผู้ประกอบการ และช่วยกระจายรายได้สู่ท้องถิ่นอีกด้วย รัฐบาลจึงขอเชิญชวนคนไทยทุกคนร่วมเป็นส่วนหนึ่งในการขับเคลื่อนเศรษฐกิจของประเทศ โดยการวางแผนออกเดินทางท่องเที่ยว และออกเดินทางท่องเที่ยวภายในประเทศช่วงปลายปี 2566 ซึ่งจะเป็นส่วนสำคัญในการช่วยสร้างความแข็งแกร่งและยั่งยืนให้กับอุตสาหกรรมการท่องเที่ยวของประเทศไทยต่อไป” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/73614