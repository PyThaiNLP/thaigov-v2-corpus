รัฐบาลไทย-ข่าวทำเนียบรัฐบาล-รมว.เกษตรฯ ยืนยัน พร้อมสร้างอ่างเก็บน้ำคลองลำรูใหญ่ หวังเพิ่มน้ำต้นทุนแก่ชาวพังงา


วันเสาร์ที่ 21 ตุลาคม 2566
รมว.เกษตรฯ ยืนยัน พร้อมสร้างอ่างเก็บน้ำคลองลำรูใหญ่ หวังเพิ่มน้ำต้นทุนแก่ชาวพังงา
รมว.เกษตรฯ ยืนยัน พร้อมสร้างอ่างเก็บน้ำคลองลำรูใหญ่ หวังเพิ่มน้ำต้นทุนแก่ชาวพังงา
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ติดตามความก้าวหน้าการก่อสร้างอ่างเก็บน้ำคลองลำรูใหญ่ ณ อาคารอเนกประสงค์เทศบาลตำบลลำแก่น ต.ลำแก่น อ.ท้ายเหมือง จ.พังงา ซึ่งจังหวัดพังงามีเนื้อที่ประมาณ 3,435,935 ไร่ แบ่งเป็น พื้นที่เกษตร 1,086,345 ไร่ พื้นที่ป่า 1,181,655 ไร่ พื้นที่แหล่งน้ำ 954,306 ไร่ และอื่น ๆ 213,629 ไร่ กระทรวงเกษตรฯ โดยกรมชลประทาน ได้ดำเนินการพัฒนาแหล่งน้ำในพื้นที่จังหวัดพังงาแล้วรวมทั้งหมด 179 โครงการ อาทิ ฝายทดน้ำ และอาคารอัดน้ำ เป็นต้น เพื่อเป็นแหล่งน้ำต้นทุนให้กับชาวพังงาได้มีน้ำไว้ใช้ในการอุปโภคบริโภคและการเกษตร มีพื้นที่รับประโยชน์กว่า 60,960 ไร่ แต่เนื่องจากจังหวัดพังงาไม่มีแหล่งเก็บน้ำประเภทอ่างเก็บน้ำที่จะใช้ในการบริหารจัดการน้ำได้อย่างมีประสิทธิภาพ ส่งผลให้ในช่วงฤดูแล้งน้ำในลำน้ำจะแห้ง และในช่วงฤดูฝนมักเกิดน้ำหลากเข้าท่วมพื้นที่ชุมชน
โดยหนึ่งในแผนงานโครงการสำคัญในพื้นที่อำเภอท้ายเหมือง คือ โครงการก่อสร้างอ่างเก็บน้ำคลองลำรูใหญ่ ความจุสูงสุด 14.40 ล้านลูกบาศก์เมตร ซึ่งผ่านกระบวนการมีส่วนร่วมของประชาชน มีมติเห็นชอบให้กรมชลประทานสร้างอ่างเก็บน้ำ เพื่อบรรเทาความเดือดร้อนของพี่น้องประชาชนที่ต้องประสบปัญหาความเดือดร้อนจากการขาดแคลนน้ำ ปัจจุบันอยู่ระหว่างขออนุญาตใช้พื้นที่จากกรมป่าไม้ โดยมีแผนดำเนินการก่อสร้างในปี 2568 - 2571 หากดำเนินการแล้วเสร็จ จะช่วยเพิ่มน้ำต้นทุนสนับสนุนในพื้นที่อำเภอท้ายเหมือง และอำเภอตะกั่วป่า และยังช่วยส่งน้ำให้กับพื้นที่ชลประทาน 1,200 ไร่ ในพื้นที่ตำบลลำแก่น อำเภอท้ายเหมือง และยังเป็นแหล่งน้ำต้นทุนเพื่อสนับสนุนอุตสาหกรรมการท่องเที่ยว ส่งน้ำให้กับฐานทัพท่าเรือและท่าเรือทับละมุ รวมถึงรองรับการเปิดสนามบินแห่งใหม่ของจังหวัดพังงาด้วย
นอกจากนี้ รมว.กษ. ยังได้รับฟังปัญหาจากพี่น้องประชาชนในพื้นที่ ทั้งในเรื่องปัญหาที่ดินทำกิน และปัญหาการทำประมง อีกทั้งยังมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้กับเกษตรกร จำนวน 50 ราย มอบพันธุ์ปลากะพงแดงให้เกษตรกร มอบพันธุ์กุ้งแชบ๊วยสำหรับปล่อยลงแหล่งน้ำในชุมชน จำนวน 100,000 ตัว มอบอุปกรณ์ในการบ่มน้ำผึ้งเพื่อการผลิตน้ำผึ้งคุณภาพสู่สินค้าเกษตรมูลค่าสูง ให้กับกลุ่มแปลงใหญ่ผึ้งโพรงตำบลลำแก่น พร้อมเยี่ยมชมนิทรรศการสินค้าเกษตรมูลค่าสูง อำเภอท้ายเหมืองด้วย

ที่มา : https://www.thaigov.go.th/news/contents/details/73631