รัฐบาลไทย-ข่าวทำเนียบรัฐบาล-​รมว.พิพัฒน์ เผย หน่วยงานในสังกัด ก.แรงงาน ลงพื้นที่ร่วมพิธีศพแรงงานไทยที่เสียชีวิตจากอิสราเอล


วันเสาร์ที่ 21 ตุลาคม 2566
21/10/2566
พิมพ์
​รมว.พิพัฒน์ เผย หน่วยงานในสังกัด ก.แรงงาน ลงพื้นที่ร่วมพิธีศพแรงงานไทยที่เสียชีวิตจากอิสราเอล
​รมว.พิพัฒน์ เผย หน่วยงานในสังกัด ก.แรงงาน ลงพื้นที่ร่วมพิธีศพแรงงานไทยที่เสียชีวิตจากอิสราเอล
วันที่ 21 ตุลาคม 2566 นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยถึงความคืบหน้าภายหลังจากที่เมื่อวานนี้ (20 ต.ค.66) ร่างของแรงงานไทยที่เสียชีวิตจากสถานการณ์ความไม่สงบในอิสราเอล ทั้ง 8 ราย ที่สถานทูตฯ ส่งมาชุดแรกได้เคลื่อนย้ายศพกลับไปให้ครอบครัวเพื่อประกอบพิธีทางศาสนายังภูมิลำเนาแล้วนั้น ซึ่งในส่วนของกระทรวงแรงงาน ผมได้รับรายงานจากปลัดกระทรวงแรงงานว่า มีหน่วยงานในสังกัดกระทรวงแรงงานจังหวัด อุดรธานี ศรีสะเกษ นครราชสีมา ขอนแก่น ชัยภูมิ และสุโขทัย ซึ่งเป็นจังหวัดพื้นที่ภูมิลำเนาของแรงงานที่เสียชีวิตได้เดินทางลงพื้นที่นำพวงหรีดไปมอบเพื่อแสดงความอาลัยกับครอบครัวผู้เสียชีวิตพร้อมร่วมพิธีบำเพ็ญกุศลศพแล้ว
ด้าน นายไพโรจน์ โชติกเสถียร ปลัดกระทรวงแรงงาน กล่าวว่า ผมได้รับรายงานจากแรงงานจังหวัดอุดรธานี ศรีสะเกษ นครราชสีมา ขอนแก่น ชัยภูมิ และสุโขทัย ว่า ทันทีที่ได้มีการเคลื่อนย้ายร่างของแรงงานที่เสียชีวิตจากความไม่สงบในอิสราเอลไปถึงภูมิลำเนา หน่วยงานในสังกัดกระทรวงแรงงาน ได้นำพวงรีดของท่านพิพัฒน์ รัชกิจประการ รัฐมนตรีว่าการกระทรวงแรงงาน และของปลัดกระทรวงแรงงาน ไปร่วมแสดงความอาลัย กับหน่วยงานราชการต่าง ๆ ในพื้นที่ อาทิ ผู้ว่าราชการจังหวัด กระทรวงการต่างประเทศ กระทรวงการพัฒนาสังคมและความมั่นคงของมนุษย์ องค์กรปกครองส่วนท้องถิ่น และอีกหลายหน่วยงานต่างร่วมส่งพวงหรีดแสดงความเสียใจ พร้อมกับร่วมประกอบพิธีสวดพระอภิธรรมศพด้วย
สำหรับความคืบหน้าสถานการณ์การให้ความช่วยเหลือพี่น้องแรงงานไทยในประเทศอิสราเอล ซึ่งจากรายงานของฝ่ายแรงงานประจำสถานเอกอัครราชทูต ณ กรุงเทลอาวีฟ พบว่า ล่าสุดมีแรงงานไทยได้ลงทะเบียนกรอกแบบฟอร์มแจ้งความประสงค์เดินทางกลับประเทศไทยกับทางสถานทูตฯ แล้ว 8,439 คน ไม่ประสงค์กลับ 118 คน ถูกจับไปเป็นตัวประกัน 19 ราย บาดเจ็บ 16 ราย ยังไม่สามารถระบุชื่อได้ 1 ราย เสียชีวิต 31 ราย นำศพกลับไทยแล้ว 8 ราย โดยขณะนี้มีแรงงานไทยที่เดินทางกลับมาแล้ว เป็นจำนวนทั้งสิ้น 2,319 คน
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/73628