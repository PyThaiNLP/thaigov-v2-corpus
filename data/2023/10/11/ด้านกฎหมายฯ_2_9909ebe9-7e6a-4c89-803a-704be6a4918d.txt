รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม หารือสำนักงานคณะกรรมการส่งเสริมวิทยาศาสตร์ วิจัย และนวัตกรรม (สกสว.) มุ่งพัฒนางานวิจัยเพื่อส่งเสริมการขับเคลื่อนงานยุติธรรม 


วันพุธที่ 11 ตุลาคม 2566
11/10/2566
พิมพ์
รัฐมนตรีว่าการกระทรวงยุติธรรม หารือสำนักงานคณะกรรมการส่งเสริมวิทยาศาสตร์ วิจัย และนวัตกรรม (สกสว.) มุ่งพัฒนางานวิจัยเพื่อส่งเสริมการขับเคลื่อนงานยุติธรรม
รัฐมนตรีว่าการกระทรวงยุติธรรม หารือสำนักงานคณะกรรมการส่งเสริมวิทยาศาสตร์ วิจัย และนวัตกรรม (สกสว.) มุ่งพัฒนางานวิจัยเพื่อส่งเสริมการขับเคลื่อนงานยุติธรรม
เมื่อวันอังคารที่ ๑๐ ตุลาคม ๒๕๖๖ ระหว่างเวลา ๑๔.๐๐ - ๑๕.๐๐ น. ณ ห้องรับรองกระทรวงยุติธรรม ชั้น ๑๑ และห้องประชุมกระทรวงยุติธรรม ๑๐-๐๘ อาคารกระทรวงยุติธรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พันตำรวจโท ดร. พงษ์ธร  ธัญญสิริ ผู้อำนวยการสำนักงานกิจการยุติธรรม นายมานะ ศิริพิทยาวัฒน์ รองเลขาธิการ ป.ป.ส. นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ กรมคุ้มครองสิทธิและเสรีภาพ และคณะเจ้าหน้าที่จากสำนักงานคณะกรรมการป้องกันและปราบปรามยาเสพติด สำนักงานกิจการยุติธรรม และกรมคุ้มครองสิทธิและเสรีภาพ ได้ให้การต้อนรับคณะผู้บริหารจากสำนักงานคณะกรรมการส่งเสริมวิทยาศาสตร์ วิจัย  และนวัตกรรม (สกสว.) นำโดย รศ. ดร. ปัทมาวดี โพชนุกูล ผู้อำนวยการสำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) ผศ.ดร.แพร ศิริศักดิ์ดำเกิง ผู้ทรงคุณวุฒิ สกสว. รศ.ดร.นิรมล สุธรรมกิจ ผู้ทรงคุณวุฒิ สกสว. และคณะ ในโอกาสเข้าร่วมแสดงความยินดีกับ รมว.ยุติธรรม และหารือการทำงานร่วมกันระหว่างหน่วยงานในกระทรวงยุติธรรม และ สกสว.
ในการหารือฯ ดังกล่าว รมว.ยุติธรรม ได้กล่าวถึงนโยบายสำคัญของ รมว.ยุติธรรม สภาพปัญหา ข้อเท็จจริง และข้อท้าทายของงานยุติธรรมในปัจจุบัน รวมถึงเน้นย้ำความตั้งใจในการพัฒนาศักยภาพบุคคลากร และเพิ่มประสิทธิภาพในการบังคับใช้กฎหมายบนพื้นฐานของหลักนิติธรรม หลักสิทธิมนุษยชน การเคารพศักดิ์ศรีความเป็นมนุษย์ ความเสมอภาค และการบังคับใช้กฎหมายแบบไม่เลือกปฏิบัติ ตลอดจนการเร่งสร้างความเชื่อมั่นในกระบวนการยุติธรรม โดยการนำความยุติธรรมเข้าหาประชาชน นอกจากนั้น ยังเน้นย้ำถึงความสำคัญในการนำงานวิจัยมาใช้ประโยชน์เพื่อพัฒนาการดำเนินงานของกระทรวงในมิติต่างๆ ให้มีประสิทธิภาพมากยิ่งขึ้น
สำหรับ สกสว. ได้นำเสนอบทบาท ภารกิจ หน้าที่ ความร่วมมือกับหน่วยงานต่างๆ ในกระทรวงยุติธรรม ได้แก่ กรมคุ้มครองสิทธิและเสรีภาพ สำนักงานกิจการยุติธรรม กรมสอบสวนคดีพิเศษ กรมพินิจและคุ้มครองเด็กและเยาวชน และสถาบันนิติวิทยาศาสตร์ รวมถึงได้นำเสนอประเด็นความร่วมมือด้านงานวิจัยในอนาคต อาทิ การขจัดความรุนแรง การลดอันตรายจากการใช้ยาเสพติด และการแก้ปัญหาความไม่โปร่งใสและคอรัปชั่นในระบบยุติธรรม
ในการนี้ ทั้ง ๒ หน่วยงานมีความยินดีที่จะประสานการดำเนินงานต่อไป โดยที่ประชุมได้มอบให้สำนักงานกิจการยุติธรรม เป็นหน่วยงานหลักในการตั้งคณะทำงานร่วมกับ สกสว. และพิจารณาประเด็นและความต้องการในการศึกษาวิจัย และร่วมกันกำหนดประเด็นและแนวทางความร่วมมือเพื่อสนับสนุนการดำเนินงานของหน่วยงานในกระทรวงยุติธรรมต่อไป

ที่มา : https://www.thaigov.go.th/news/contents/details/73223