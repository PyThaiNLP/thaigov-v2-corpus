รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง ทำหน้าที่หัวหน้าคณะผู้แทนไทยเข้าร่วมการประชุมคณะทำงานด้านการขนส่งของเอเปค ครั้งที่ 53


วันพุธที่ 11 ตุลาคม 2566
นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง ทำหน้าที่หัวหน้าคณะผู้แทนไทยเข้าร่วมการประชุมคณะทำงานด้านการขนส่งของเอเปค ครั้งที่ 53
...
นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง    ทำหน้าที่หัวหน้าคณะผู้แทนไทยเข้าร่วมการประชุมคณะทำงานด้านการขนส่งของเอเปค ครั้งที่ 53 (Asia Pacific Economic Cooperation Transportation Working Group Meeting: TPTWG 53) พร้อมด้วยผู้แทนหน่วยงานในสังกัดกระทรวงคมนาคม เข้าร่วมการประชุม ในวันที่ 11 ตุลาคม 2566 ผ่านระบบการประชุมทางไกล
สำหรับการประชุมในวันนี้ (11 ตุลาคม 2566) เป็นการประชุมเต็มคณะของการประชุม TPTWG 53 โดยมี นาย Jason Hill ประธานคณะทำงานด้านการขนส่งของเอเปค และนาย Jaching Chou รองประธานคณะทำงานด้านการขนส่งของเอเปค กล่าวเปิดการประชุม โดยที่ประชุมได้รับฟังสรุปผลการประชุมจากประธานกลุ่มผู้เชี่ยวชาญ 4 สาขา ซึ่งได้จัดประชุมระหว่างวันที่ 19 - 28 กันยายน 2566 ได้แก่ 1) กลุ่มผู้เชี่ยวชาญด้านการขนส่งทางอากาศ จัดประชุมเมื่อวันที่ 19 กันยายน 2566 ภายใต้หัวข้อ “อากาศยานไร้คนขับ - เส้นทางการบินสู่อนาคต” 2) กลุ่มผู้เชี่ยวชาญด้านการขนส่งหลายรูปแบบและระบบขนส่งอัจฉริยะ จัดประชุมเมื่อวันที่ 21 กันยายน 2566 ภายใต้หัวข้อ “การปรับปรุงการเข้าถึงและความครอบคลุมผ่านการใช้เทคโนโลยีในระบบคมนาคมขนส่ง” 3) กลุ่มผู้เชี่ยวชาญด้านการขนส่งทางน้ำ จัดประชุมเมื่อวันที่ 26 กันยายน 2566 ภายใต้หัวข้อ “การสนับสนุนการบูรณาการเทคโนโลยีและการบริการทางทะเลที่อัจฉริยะและยั่งยืน” และ 4) กลุ่มผู้เชี่ยวชาญด้านการขนส่งทางบก จัดประชุมเมื่อวันที่ 28 กันยายน 2566 ภายใต้หัวข้อ “มุ่งสู่การขนส่งอัจฉริยะ ยืดหยุ่นและปล่อยมลพิษต่ำ/เป็นศูนย์ในภูมิภาคเอเปค” ซึ่งไทยเป็นเขตเศรษฐกิจหลักในการจัดการหารือหัวข้อ “UAS: Flightpath to the Future” ภายใต้กลุ่มผู้เชี่ยวชาญด้านการขนส่งทางอากาศ โดยมี นายศรัณย เบ็ญจนิรัตน์ รองผู้อำนวยการสำนักงานการบินพลเรือนแห่งประเทศไทย เป็นผู้ดำเนินรายการหารือ และมีผู้แทนสำนักงานการบินพลเรือนแห่งประเทศไทยร่วมหารือในเรื่องการบริหารจัดการน่านฟ้า และผู้แทนสำนักงานนโยบาย และแผนการขนส่งและจราจรได้มีส่วนร่วมในการนำเสนอนโยบายการสนับสนุนการปล่อยมลพิษต่ำ/เป็นศูนย์ของไทย ภายใต้กลุ่มผู้เชี่ยวชาญด้านการขนส่งทางบก นอกจากนี้ ที่ประชุมได้รับทราบกำหนดการประชุม The APEC Port Services Network (APSN) Forum on Innovative Ports for a Low-Carbon and Digital Future ซึ่งการท่าเรือแห่งประเทศไทยร่วมกับ APSN เป็นเจ้าภาพในการจัดประชุมดังกล่าวระหว่างวันที่ 24 - 25 ตุลาคม 2566    ณ โรงแรมชาเทรียม ริเวอร์ไซด์ กรุงเทพฯ โดยมีวัตถุประสงค์เพื่อให้ความรู้ แลกเปลี่ยนประสบการณ์ ตลอดจนแนวคิดต่าง ๆ ในการพัฒนานวัตกรรมท่าเรือเพื่อการบริหารจัดการด้านสิ่งแวดล้อมและเทคโนโลยีของท่าเรือ

ที่มา : https://www.thaigov.go.th/news/contents/details/73219