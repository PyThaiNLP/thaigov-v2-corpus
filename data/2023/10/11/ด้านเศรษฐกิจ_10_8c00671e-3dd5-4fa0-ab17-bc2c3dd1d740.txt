รัฐบาลไทย-ข่าวทำเนียบรัฐบาล-“ธรรมนัส” เปิดโต๊ะเจรจาผู้แทนสมัชชาคนจน รับฟัง 10 ข้อเรียกร้อง เดินหน้าแก้ไขปัญหาให้พี่น้องประชาชน


วันพุธที่ 11 ตุลาคม 2566
“ธรรมนัส” เปิดโต๊ะเจรจาผู้แทนสมัชชาคนจน รับฟัง 10 ข้อเรียกร้อง เดินหน้าแก้ไขปัญหาให้พี่น้องประชาชน
“ธรรมนัส” เปิดโต๊ะเจรจาผู้แทนสมัชชาคนจน รับฟัง 10 ข้อเรียกร้อง
เดินหน้าแก้ไขปัญหาให้พี่น้องประชาชน
วันนี้ (11 ต.ค.66)  เวลา 09.30 น. ร้อยเอก ธรรมนัส  พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายประยูร  อินสกุล ปลัดกระทรวงเกษตรและสหกรณ์ นายมงคลชัย  สมอุดร รองปลัดสำนักนายกรัฐมนตรี หารือร่วมกับแกนนำสมัชชาคนจน (สคจ.) พร้อมด้วยผู้แทนหน่วยงานต่างๆที่เกี่ยวข้องในสังกัดกระทรวงเกษตรฯ อาทิ กรมชลประทาน สำนักงานการปฏิรูปที่ดินเพื่อเกษตรกรรม (ส.ป.ก.) กรมส่งเสริมสหกรณ์ เป็นต้น เพื่อพิจารณาแนวทางแก้ไขปัญหาข้อเรียกร้องที่เกี่ยวข้องกับกระทรวงเกษตรฯ ประกอบด้วย 10 กรณีปัญหา รวมถึงข้อเสนอแนะเชิงนโยบายเพิ่มเติมอีก 3 ข้อ ซึ่งข้อเรียกร้องโดยส่วนใหญ่จะเป็นเรื่องการฟื้นฟูอาชีพ คุณภาพชีวิต การบรรเทาความเดือดร้อนของสมาชิกคนจนที่อาศัยหรือทำกินในที่ดินของรัฐทุกประเภท ไม่ว่าจะเป็นพื้นที่ ส.ป.ก. เขตป่าสงวน หรือที่ราชพัสดุ การจ่ายค่าชดเชยให้กับผู้ได้รับผลกระทบจากการสร้างเขื่อน อาทิ เขื่อนสิรินธร จ.อุบลราชธานี เขื่อนราศีไศล จ.สุรินทร์ ศรีสะเกษ และร้อยเอ็ด
ทั้งนี้ ในส่วนประเด็นปัญหาที่อยู่ในความรับผิดชอบกับกระทรวงเกษตรฯ ได้สั่งการให้หน่วยงานที่เกี่ยวข้องทำแผนปฏิบัติการ กรอบแนวทางดำเนินการ และระยะเวลาให้ชัดเจนโดยลงพื้นที่ทำงานร่วมกับผู้แทนสมัชชาคนจนอย่างใกล้ชิด เพื่อบรรเทาผลกระทบและแก้ไขปัญหาให้เป็นรูปธรรมโดยเร็วที่สุด แต่ในส่วนที่เกี่ยวข้องกับหน่วยงานอื่น เช่น การแก้ไขปัญหาในเขตพื้นที่ป่า หรือที่ราชพัสดุ จะมีการหารือหน่วยงานที่เกี่ยวข้องในรูปแบบคณะกรรมการโดยเร็วซึ่งได้กำหนดกรอบระยะเวลากระทรวงที่เกี่ยวข้องภายในเดือนตุลาคมนี้ เพื่อให้ได้แนวทางที่ชัดเจนขึ้น
“รัฐบาลมีความจริงใจในการเร่งแก้ไขปัญหาให้พี่น้องสมัชชาคนจนตามข้อเรียกร้องให้เกิดเป็นรูปธรรมโดยเร็ว ซึ่งผมในฐานะรัฐมนตรีว่าการกระทรวงเกษตรฯ ที่ได้รับมอบหมายจากคณะรัฐมนตรีให้เข้ามาแก้ไขปัญหาให้กับกลุ่มพี่น้องสมัชชาคนจน ยินดีรับฟังทุกปัญหาของพี่น้องเกษตรกร หากการดำเนินการใดที่จะส่งผลกระทบทำให้พี่น้องประชาชน เกษตรกรเดือดร้อนผมจะไม่ทำ”รมว.เกษตรฯ กล่าว

ที่มา : https://www.thaigov.go.th/news/contents/details/73235