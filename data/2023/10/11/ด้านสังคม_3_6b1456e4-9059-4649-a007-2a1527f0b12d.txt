รัฐบาลไทย-ข่าวทำเนียบรัฐบาล-"วราวุธ" รมว.พม. แนะ พส. แก้ปัญหาคนไร้ที่พึ่ง คนไร้บ้าน หนุนตั้งศูนย์ส่งเสริมและพัฒนาทักษะชีวิต Regional Cluster พร้อมแก้ปัญหาการขอทาน ยกระดับพื้นที่สร้างสรรค์ผู้แสดงความสามารถ


วันพุธที่ 11 ตุลาคม 2566
"วราวุธ" รมว.พม. แนะ พส. แก้ปัญหาคนไร้ที่พึ่ง คนไร้บ้าน หนุนตั้งศูนย์ส่งเสริมและพัฒนาทักษะชีวิต Regional Cluster พร้อมแก้ปัญหาการขอทาน ยกระดับพื้นที่สร้างสรรค์ผู้แสดงความสามารถ
"วราวุธ" รมว.พม. แนะ พส. แก้ปัญหาคนไร้ที่พึ่ง คนไร้บ้าน หนุนตั้งศูนย์ส่งเสริมและพัฒนาทักษะชีวิต Regional Cluster พร้อมแก้ปัญหาการขอทาน ยกระดับพื้นที่สร้างสรรค์สำหรับผู้แสดงความสามารถ
เมื่อวันที่ 9 ตุลาคม 2566 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะ ตรวจเยี่ยมการดำเนินงานของกรมพัฒนาสังคมและสวัสดิการ (พส.) พร้อมมอบนโยบายแนวทางการขับเคลื่อนภารกิจ โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นางจตุพร โรจนพานิช อธิบดีกรมพัฒนาสังคมและสวัสดิการ พร้อมคณะผู้บริหาร หัวหน้าและเจ้าหน้าที่หน่วยงาน เข้าร่วม ณ บริเวณชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายวราวุธ กล่าวว่า กรมพัฒนาสังคมและสวัสดิการ (พส.) มีภารกิจสำคัญในการพัฒนาสังคม การจัดสวัสดิการสังคม การสังคมสงเคราะห์ การคุ้มครองและพิทักษ์สิทธิ และการให้บริการสวัสดิการสังคมแก่คนไร้ที่พึ่ง ผู้ทำการขอทาน สมาชิกนิคมสร้างตนเอง ราษฎรบนพื้นที่สูง และกลุ่มเป้าหมายพิเศษ รวมถึงการส่งเสริมและสนับสนุนการพัฒนาสังคมและการจัดสวัสดิการสังคม โดยการมีส่วนร่วมของภาคส่วนต่าง ๆ  สำหรับการตรวจเยี่ยมครั้งนี้ ตนได้มอบนโยบายแนวทางการขับเคลื่อนภารกิจเรื่องของคนไร้ที่พึ่งและคนไร้บ้าน ที่ควรมีการจัดตั้งศูนย์ส่งเสริมและพัฒนาทักษะชีวิตในลักษณะ Regional Cluster เพื่อให้ครอบคลุมการช่วยเหลือในทุกพื้นที่ มุ่งสู่การเป็นผู้นำการแก้ไขปัญหาคนไร้บ้านในระดับ ASEAN โดยอาจเชิญประเทศสมาชิกประเทศอาเซียนร่วมประชุมหารือ Best Practice Sharing เกี่ยวกับการแก้ปัญหาคนไร้บ้าน เพื่อเพิ่มบทบาทของประเทศไทยในฐานะผู้นำเรื่องคนไร้บ้าน และอาจนำไปสู่การมีมติในคณะกรรมคุ้มครองคนไร้ที่พึ่งในอนาคต อีกทั้งทำงานในเชิงป้องกันคนไร้บ้านหน้าใหม่ไม่ให้กลายเป็นคนไร้บ้านถาวรและออกแบบมาตรการการคุ้มครองสวัสดิภาพแบบสมัครใจและแบบมีเงื่อนไข รวมทั้งทบทวนการวิเคราะห์จำนวนกลุ่มเป้าหมายให้สามารถสะท้อนสถานการณ์ เพื่อนำไปสู่การขอรับการสนับสนุนงบประมาณต่อไป
นายวราวุธ กล่าวเพิ่มเติมว่า สำหรับผู้ทำการขอทานและผู้แสดงความสามารถนั้น ให้พิจารณาความเหมาะสมของกฎ ระเบียบ และเงื่อนไขของการใช้บริการภายในสถานคุ้มครองคนไร้ที่พึ่ง มาตรการรองรับผู้กระทำความผิดซ้ำซ้อน โดยคำนึงถึงการแก้ไขปัญหาการขอทานและการใช้บริการด้วยความสมัครใจ และยกระดับพื้นที่สร้างสรรค์สำหรับผู้แสดงความสามารถเป็นพื้นที่ที่มีศักยภาพทางเศรษฐกิจสูง ในส่วนของนิคมสร้างตนเอง ควรให้มีการพัฒนากลไกการขับเคลื่อนงาน BCG ในพื้นที่ โดยพัฒนาองค์ความรู้ของผู้ปฏิบัติงานมิติที่เกี่ยวข้องกับการเกษตรและสิ่งแวดล้อม ส่งเสริมความร่วมมือกับหน่วยงานที่มีความเชี่ยวชาญด้านการเกษตรและสิ่งแวดล้อม เพื่อเสริมสร้างขีดความสามารถในการทำการเกษตรของสมาชิกนิคมสร้างตนเอง และส่งเสริมการทำนาเปียกสลับแห้งพัฒนาพื้นที่นิคมสร้างตนเอง 43 นิคม สู่โมเดล Sandbox พื้นที่อยู่ได้อย่างยั่งยืนภายใต้ปรัชญาของเศรษฐกิจพอเพียง และ BCG นิคมสร้างตนเอง
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม
#กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/73244