รัฐบาลไทย-ข่าวทำเนียบรัฐบาล-กระทรวงยุติธรรม รับหนังสือจากเครือข่ายภาคประชาชน ยื่นเสนอ ๕ ข้อ ถึง รมว.ยุติธรรม ขอคงคำสั่ง คสช. ๒๒/๒๕๕๘ ดำเนินการกับสถานบันเทิงที่จำหน่ายสุราให้เด็ก-ยาเสพติด-ค้ามนุษย์


วันพุธที่ 11 ตุลาคม 2566
11/10/2566
พิมพ์
กระทรวงยุติธรรม รับหนังสือจากเครือข่ายภาคประชาชน ยื่นเสนอ ๕ ข้อ ถึง รมว.ยุติธรรม ขอคงคำสั่ง คสช. ๒๒/๒๕๕๘ ดำเนินการกับสถานบันเทิงที่จำหน่ายสุราให้เด็ก-ยาเสพติด-ค้ามนุษย์
กระทรวงยุติธรรม รับหนังสือจากเครือข่ายภาคประชาชน ยื่นเสนอ ๕ ข้อ ถึง รมว.ยุติธรรม ขอคงคำสั่ง คสช. ๒๒/๒๕๕๘ ดำเนินการกับสถานบันเทิงที่จำหน่ายสุราให้เด็ก-ยาเสพติด-ค้ามนุษย์
ในวันอังคารที่ ๑๐ ตุลาคม ๒๕๖๖ เวลา ๑๓.๐๐ น. ณ บริเวณด้านหน้าศูนย์ยุติธรรมสร้างสุข (ศูนย์บริการร่วมกระทรวงยุติธรรม) ชั้น ๑ อาคารกระทรวงยุติธรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม มอบหมายให้ นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม พร้อมด้วย นางสุภาภรณ์ ชมชัย ผู้เชี่ยวชาญเฉพาะด้านการพัฒนาระบบงานยุติธรรมเด็กและเยาวชน กรมพินิจและคุ้มครองเด็กและเยาวชน รับหนังสือจากนายธีรภัทร์ คหะวงศ์ ผู้ประสานงานเครือข่ายป้องกันและลดผลกระทบจากเครื่องดื่มแอลกอฮอล์ และนางสาวปาลิณี ต่างสี ผู้ประสานเครือข่ายเยาวชนลดปัจจัยเสี่ยง นำภาคีเครือข่ายป้องกันและลดผลกระทบจากเครื่องดื่มแอลกอฮอล์ (ภปค.) เครือข่ายองค์กรงดเหล้า เครือข่ายรณรงค์ป้องกันภัยแอลกอฮอล์ เครือข่ายเยาวชนลดปัจจัยเสี่ยง และภาคีเครือข่าย เพื่อขอให้คงคำสั่ง คสช.ที่ ๒๒/๒๕๕๘ เรื่อง มาตรการในการป้องกันและแก้ไขปัญหาการแข่งรถยนต์และรถจักรยานยนต์ในทางและการควบคุมสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ หรือปรับปรุงให้เป็นพระราชบัญญัติที่มีประสิทธิภาพมากขึ้น พร้อมทั้งแสดงความขอบคุณจากกรณีที่มีการสั่งปิดสถานประกอบการที่ทำผิด และถูกสั่งปิดกว่า 788 แห่ง
โดยภาคีเครือข่ายฯ ได้แสดงจุดยืนและมีข้อเสนอต่อกระทรวงยุติธรรม ๕ ข้อ คือ ๑. ขอให้คงคำสั่ง คสช.ที่ ๒๒/๒๕๕๘ ไว้เป็นกฎหมาย หรือพัฒนาปรับปรุงให้เป็นพระราชบัญญัติที่มีประสิทธิภาพมากยิ่งขึ้น เพื่อป้องกันและลดผลกระทบทางสังคมจากสถานบริการไม่ให้ทำผิดกฎหมาย และไม่ให้มีผู้ประกอบการรายใหม่เพิ่มขึ้นในพื้นที่รอบสถานศึกษา ๒. ขอให้เร่งพัฒนาแผนที่โซนนิ่งใกล้เคียงสถานศึกษา ให้เป็นระบบสารสนเทศทางภูมิศาสตร์ เพื่อความชัดเจนและง่ายต่อการสืบค้น ๓. พัฒนากลไกให้มีหน่วยงานกลางระดับชาติ รับผิดชอบการดำเนินงานตามกฎมายฉบับนี้ ๔. ขอให้ดำเนินการให้มีคำสั่งปิดสถานบริการที่ทำผิดกฎหมายในพื้นที่จังหวัดพะเยา และจังหวัดขอนแก่น และ ๕. เครือข่ายยินดีทำงานร่วมกับกระทรวงยุติธรรมในการเฝ้าระวัง และแจ้งเหตุการณ์ทำผิดกฎหมายของสถานบริการหรือสถานประกอบการที่คล้ายสถานบริการ

ที่มา : https://www.thaigov.go.th/news/contents/details/73222