รัฐบาลไทย-ข่าวทำเนียบรัฐบาล-กรมการขนส่งทางบก เปิดเวทีสัมมนาทิศทางการพัฒนาการขนส่งสินค้าอันตรายทางถนนของไทยในอนาคต เพื่อยกระดับการพัฒนาระบบการดูแลและกำกับการขนส่งสินค้าอันตรายทางถนนของประเทศไทย


วันพุธที่ 11 ตุลาคม 2566
กรมการขนส่งทางบก เปิดเวทีสัมมนาทิศทางการพัฒนาการขนส่งสินค้าอันตรายทางถนนของไทยในอนาคต เพื่อยกระดับการพัฒนาระบบการดูแลและกำกับการขนส่งสินค้าอันตรายทางถนนของประเทศไทย
...
วันนี้ (11 ตุลาคม 2566) เวลา 10.00 น. นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เป็นประธานเปิดงานสัมมนา ทิศทางการพัฒนาการขนส่งสินค้าอันตรายทางถนนของไทยในอนาคต โดยภายในงานมีผู้แทนจากหน่วยงานภาครัฐที่เกี่ยวข้อง ทั้งกรมธุรกิจพลังงาน กรมโรงงานอุตสาหกรรม กรมป้องกันและบรรเทาสาธารณภัย สำนักงานปรมาณูเพื่อสันติ รวมถึงภาคเอกชนที่เชี่ยวชาญและมีประสบการณ์ด้านการขนส่ง ด้านการผลิตและการขนส่งสินค้าอันตราย เข้าร่วมแลกเปลี่ยนมุมมอง นโยบาย และแนวทางการพัฒนาระบบการขนส่งสินค้าอันตรายทางถนนของประเทศไทย เพื่อมุ่งสู่เป้าหมายในการบูรณาการร่วมกันในการยกระดับการกำกับ ดูแลระบบการขนส่งสินค้าอันตรายทางถนนของประเทศไทยในอนาคต ณ ห้องสุวรรณภูมิ แกรนด์ บอลรูม โรงแรมโนโวเทล สุวรรณภูมิ แอร์พอร์ต จังหวัดสมุทรปราการ
นางสิริรัตน์ วีรวิศาล กล่าวว่า กรมการขนส่งทางบก (ขบ.) มีภารกิจสำคัญในการพัฒนาและส่งเสริมอุตสาหกรรมการขนส่งและระบบโลจิสติกส์ โดยเฉพาะระบบการขนส่งสินค้าอันตราย ซึ่งก้าวขึ้นมาเป็นการขนส่งสินค้าที่มีความสำคัญต่อระบบเศรษฐกิจในยุคปัจจุบันเนื่องจากประเทศไทยมีการลงทุนในภาคอุตสาหกรรมและมีความจำเป็นต้องใช้เคมีวัตถุเป็นส่วนประกอบในการสร้างผลผลิตที่เพิ่มสูงขึ้น ส่งผลให้อัตราการเจริญเติบโตของการขนส่งสินค้าอันตรายมีเกณฑ์แนวโน้มที่สูงขึ้นตามไปด้วยในขณะเดียวกันยังมีความเสี่ยงในด้านความปลอดภัยในกระบวนการขนส่งเช่นเดียวกัน ทั้งนี้ ขบ. ตระหนักถึงความสำคัญและได้ดำเนินการพัฒนาคุณภาพและมาตรฐานเพื่อความปลอดภัยในการขนส่งสินค้าอันตรายทางถนนมาอย่างต่อเนื่องให้สอดคล้องกับข้อกำหนดตามความตกลงว่าด้วยการขนส่งสินค้าอันตรายระหว่างประเทศทางถนน หรือ “ข้อกำหนด ADR” โดยในปี พ.ศ. 2566  ขบ. ได้ร่วมกับจุฬาลงกรณ์มหาวิทยาลัยดำเนินโครงการพัฒนาศักยภาพการขนส่งสินค้าอันตรายทางถนนให้มีประสิทธิภาพและความปลอดภัยตามมาตรฐานสากล โดยจะบูรณาการความร่วมมือกับหน่วยงานภาครัฐและหน่วยงานภาคเอกชนที่เกี่ยวข้อง รวมทั้งการพัฒนาองค์ความรู้ การอบรมให้กับบุคลากรด้านการขนส่งสินค้าอันตรายทางถนนอันจะเป็นการยกระดับศักยภาพด้านโลจิสติกส์ของประเทศไทยได้อย่างยั่งยืน
ขบ. มีความยินดีเป็นอย่างยิ่งกับผู้ได้รับประกาศนียบัตรสำหรับผู้เข้าร่วมการอบรม “โครงการนำร่องเพื่อให้ได้มาซึ่งใบรับรองที่ปรึกษาการขนส่งสินค้าอันตรายที่เหมาะสมกับประเทศไทย” อันเป็นกิจกรรมที่มีความสำคัญในการพัฒนาหลักสูตรอบรมที่เหมาะสมกับบริบทของประเทศไทยในอนาคต ซึ่งประกอบไปด้วยเจ้าหน้าที่ของ ขบ. และเจ้าหน้าที่จากหน่วยงานภาคเอกชนที่เกี่ยวข้องกับการขนส่งสินค้าอันตรายทางถนน 26 ราย โดยหลักสูตรอบรมดังกล่าวจะเป็นรากฐานสำคัญของการพัฒนาและยกระดับความสามารถบุคลากรด้านความปลอดภัยในการขนส่งสินค้าอันตรายทางถนนของประเทศไทยได้อย่างมีประสิทธิภาพ และมีส่วนร่วมในการขับเคลื่อนระบบการขนส่งสินค้าอันตรายให้มีความปลอดภัย และมีมาตรฐานเป็นที่ยอมรับในระดับสากลต่อไป

ที่มา : https://www.thaigov.go.th/news/contents/details/73237