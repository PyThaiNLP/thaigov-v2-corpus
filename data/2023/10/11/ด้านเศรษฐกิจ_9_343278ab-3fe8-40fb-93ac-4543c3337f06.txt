รัฐบาลไทย-ข่าวทำเนียบรัฐบาล-กรมทางหลวงชนบท ร่วมน้อมสำนึกในพระมหากรุณาธิคุณ เนื่องใน “วันนวมินทรมหาราช” 13 ตุลาคม 2566 


วันพุธที่ 11 ตุลาคม 2566
กรมทางหลวงชนบท ร่วมน้อมสำนึกในพระมหากรุณาธิคุณ เนื่องใน “วันนวมินทรมหาราช” 13 ตุลาคม 2566
เชิญชวนประชาชนกราบสักการะพระบรมรูปทรงงาน ณ สวนสุขภาพลัดโพธิ์ บริเวณใต้สะพานภูมิพล
กรมทางหลวงชนบท กระทรวงคมนาคม ร่วมน้อมสำนึกในพระมหากรุณาธิคุณ เนื่องในโอกาสวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “วันนวมินทรมหาราช” 13 ตุลาคม 2566 ขอเชิญชวนประชาชนร่วมกราบสักการะพระบรมรูปทรงงาน ณ สวนสุขภาพลัดโพธิ์ บริเวณใต้สะพานภูมิพล 1 สะพานภูมิพล 2 อำเภอพระประแดง จังหวัดสมุทรปราการ
สะพานภูมิพล 1 และสะพานภูมิพล 2 เป็นโครงการอันเนื่องมาจากพระราชดำริที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระกรุณาโปรดเกล้าฯ ให้ก่อสร้างขึ้นเมื่อปี 2538 เพื่อเป็นโครงข่ายถนนรองรับการขนถ่ายลำเลียงสินค้าจากท่าเรือกรุงเทพต่อเนื่องไปจนถึงพื้นที่อุตสาหกรรมในจังหวัดสมุทรปราการ และภูมิภาคอื่น ๆ ของประเทศ เพื่อไม่ให้รถบรรทุกสัญจรเข้าไปในตัวเมืองหรือทิศทางอื่น อันจะเป็นสาเหตุของการจราจรติดขัดโดยรอบ ไม่เพียงแต่การกระจายการจราจรไปยังทิศทางต่าง ๆ แต่ยังเชื่อมระหว่างเขตราษฎร์บูรณะและเขตยานนาวา กรุงเทพมหานคร กับอำเภอพระประแดง จังหวัดสมุทรปราการ ซึ่งเป็นเขตอุตสาหกรรมขนาดใหญ่เข้าด้วยกัน และทรงพระกรุณาโปรดเกล้าฯ พระราชทานชื่อสะพานข้ามแม่น้ำเจ้าพระยาทั้ง 2 แห่ง โดยด้านทิศเหนือเชื่อมกรุงเทพมหานครกับจังหวัดสมุทรปราการว่า “สะพานภูมิพล 1” ส่วนด้านทิศใต้เชื่อมระหว่างตำบลทรงคนองกับตำบลบางหญ้าแพรก อำเภอพระประแดง พระราชทานชื่อว่า “สะพานภูมิพล 2” เมื่อวันที่ 2 กันยายน 2552 นับเป็นอีกสถานที่หนึ่งที่ประชาชนสามารถเดินทางมากราบสักการะและร่วมรำลึกในพระมหากรุณาธิคุณต่อพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยประชาชนสามารถเดินทางมากราบสักการะได้ทุกวัน ตั้งแต่เวลา 05.00 - 21.00 น. ทั้งนี้ สามารถสอบถามข้อมูลเพิ่มเติมได้ที่นายชาญศักดิ์ แรงสาริกรรม ปฏิบัติหน้าที่ผู้อำนวยการหมวดบำรุงทางหลวงชนบทวงแหวนอุตสาหกรรม โทร. 06 2272 9889

ที่มา : https://www.thaigov.go.th/news/contents/details/73234