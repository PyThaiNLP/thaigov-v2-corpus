รัฐบาลไทย-ข่าวทำเนียบรัฐบาล-ขายดี!! ธอส.  เผยผลประมูลบ้านมือสอง ในงาน 10.10 GHB’S NPA Online Auction ได้ถึง 84 ล้านบาท ราคาประมูลต่ำสุดเพียง 85,000 บาทเท่านั้น


วันพุธที่ 11 ตุลาคม 2566
11/10/2566
พิมพ์
ขายดี!! ธอส.  เผยผลประมูลบ้านมือสอง ในงาน 10.10 GHB’S NPA Online Auction ได้ถึง 84 ล้านบาท ราคาประมูลต่ำสุดเพียง 85,000 บาทเท่านั้น
ผลการประมูลบ้านมือสอง ธอส.ออนไลน์ 10.10 GHB’S NPA Online Auction ผ่าน Application : GHB ALL HOME โดยภายในระยะเวลาประมูลเพียง 1 ชั่วโมง สามารถจำหน่ายทรัพย์ NPA ได้จำนวนทั้งสิ้น 80 รายการ คิดเป็นมูลค่าที่จำหน่ายได้รวม 84 ล้านบาท
ธนาคารอาคารสงเคราะห์ (ธอส.) รายงานผลการประมูลบ้านมือสอง ธอส. ออนไลน์ 10.10 GHB’S NPA Online Auction ผ่าน Application : GHB ALL HOME ที่จัดขึ้นวานนี้ (10 ตุลาคม 2566) พร้อมกันทั่วประเทศ ระหว่างเวลา 12.00-13.00 น. โดยภายในระยะเวลาประมูลเพียง 1 ชั่วโมง สามารถจำหน่ายทรัพย์ NPA ได้จำนวนทั้งสิ้น 80 รายการ คิดเป็นมูลค่าที่จำหน่ายได้รวม 84 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 11 รายการ คิดเป็นมูลค่า 11 ล้านบาท และทรัพย์ในส่วนภูมิภาค จำนวน 69 รายการ คิดเป็นมูลค่า 73 ล้านบาท โดยทรัพย์ที่ประมูลขายได้ในราคาสูงสุด ได้แก่ ทรัพย์ประเภทบ้านเดี่ยว 2 ชั้น ขนาดเนื้อที่ 58.1 ตารางวา ใน อ.กระทุ่มแบน จ.สมุทรสาคร สามารถประมูลได้ในราคา 3.1 ล้านบาท เนื่องจากเป็นทรัพย์ที่มีพื้นที่ใช้สอย เหมาะแก่การอยู่อาศัยเป็นอย่างมาก ส่วนทรัพย์ที่ประมูลขายได้ในราคาต่ำสุด ได้แก่ ทรัพย์ประเภทที่ดินเปล่า ขนาดเนื้อที่ 100 ตารางวา ใน อ.ภูเวียง จ.ขอนแก่น ประมูลได้ในราคา 85,000 บาท เท่านั้น
ทั้งนี้ ลูกค้าที่ชนะการประมูลต้องทำสัญญาจะซื้อจะขายภายใน 5 วันทำการ นับถัดจากวันที่จัดประมูลออนไลน์ และหากทำนิติกรรมและโอนกรรมสิทธิ์ภายในวันที่ 8 ธันวาคม 2566 จะได้รับส่วนลด On Top เพิ่มอีก 10% จากราคาที่ปิดประมูล รวมถึงยังสามารถใช้ “ผลิตภัณฑ์สินเชื่อสำหรับซื้อทรัพย์ NPA พร้อมขายของธนาคาร” (เงื่อนไขเป็นไปตามหลักเกณฑ์ที่ธนาคารกำหนด) สอบถามข้อมูลเพิ่มเติมได้ที่ G H Bank Call Center โทร.0-2645-9000 กด 5 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : GHB ALL HOME และ Line Official Account : @GHBALLHOME

ที่มา : https://www.thaigov.go.th/news/contents/details/73233