รัฐบาลไทย-ข่าวทำเนียบรัฐบาล-รองนายกฯ ‘ภูมิธรรม’ ตั้ง รัฐมนตรีเกษตรฯ ‘ธรรมนัส’ กำกับดูแลและแก้ปัญหาให้พี่น้องสมัชชาคนจนอย่างเร่งด่วน


วันอังคารที่ 10 ตุลาคม 2566
รองนายกฯ ‘ภูมิธรรม’ ตั้ง รัฐมนตรีเกษตรฯ ‘ธรรมนัส’ กำกับดูแลและแก้ปัญหาให้พี่น้องสมัชชาคนจนอย่างเร่งด่วน
รองนายกฯ ‘ภูมิธรรม’ ตั้ง รัฐมนตรีเกษตรฯ ‘ธรรมนัส’ กำกับดูแลและแก้ปัญหาให้พี่น้องสมัชชาคนจนอย่างเร่งด่วน
วันนี้ (10 ต.ค. 66) เวลาประมาณ 17.30 น. ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่พบปะเพื่อรับฟังปัญหาของกลุ่มสมัชชาคนจน ที่ชุมนุมปักหลักเพื่อเรียกร้องให้รัฐบาลแก้ไขปัญหาของชาวบ้าน ณ บริเวณพื้นที่ข้างกระทรวงศึกษาธิการ ริมคลองผดุงกรุงเกษม กรุงเทพฯ ว่า หลังจากได้รับฟังปัญหาข้อเรียกร้อง ในวันนี้ได้นำเรื่องเข้าประชุมคณะรัฐมนตรี โดยนายภูมิธรรม เวชยชัย รองนายกรัฐมนตรี รักษาการนายกรัฐมนตรี มีคำสั่งมอบหมายให้รัฐมนตรีว่าการกระทรวงเกษตรและสหกรณ์ดูแลและแก้ไขปัญหาให้กับพี่น้องสมัชชาคนจนอย่างเร่งด่วน โดยให้กระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม และกระทรวงมหาดไทย ร่วมหารืออย่างเร่งด่วน หากประเด็นใดสามารถดำเนินการได้ให้ดำเนินการให้จบทันที หากประเด็นใดต้องมีการหารือในรายละเอียดเพิ่มเติม จะให้มีการตั้งคณะกรรมการ โดยให้มีผู้แทนหน่วยงานทั้งภาครัฐและภาคประชาชนร่วมเจรจา ภายใต้กรอบข้อเสนอ 6 ประเด็นหลักที่สมัชชาคนจนเสนอ เช่น ปัญหาที่ดินทำกิน และผลกระทบจากโครงการของรัฐ เป็นต้น
ทั้งนี้ รัฐมนตรีว่าการกระทรวงเกษตรและสหกรณ์จะเป็นประธานหารือเพื่อเร่งแก้ไขปัญหาข้อเรียกร้องดังกล่าวที่เกี่ยวข้องกับกระทรวงเกษตรฯ ในวันพรุ่งนี้ เวลา 09.30 น. ณ ห้องประชุมกระทรวงเกษตรและสหกรณ์ ต่อไป

ที่มา : https://www.thaigov.go.th/news/contents/details/73211