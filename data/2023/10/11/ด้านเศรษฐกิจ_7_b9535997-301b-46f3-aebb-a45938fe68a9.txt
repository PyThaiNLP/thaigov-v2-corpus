รัฐบาลไทย-ข่าวทำเนียบรัฐบาล-เกษตรฯ ดันส่งออกสัตว์ปีกไทยผงาดตลาดจีนกลางเดือน ต.ค.นี้ เล็งตลาดโตกว่า 1.5 หมื่นล้าน/ปี


วันพุธที่ 11 ตุลาคม 2566
เกษตรฯ ดันส่งออกสัตว์ปีกไทยผงาดตลาดจีนกลางเดือน ต.ค.นี้ เล็งตลาดโตกว่า 1.5 หมื่นล้าน/ปี
รมว.เกษตรฯ เตรียมลงนามกรุยทางส่งออกเนื้อสัตว์ปีกแช่แข็งและชิ้นส่วนสัตว์ปีกจากไทยไปจีนหลังแก้ไขเพิ่มเติมส่งออกชิ้นส่วนและเครื่องในเป็ดได้เพิ่มขึ้น คาดส่งผลตลาดส่งออกเติบโตอีกว่าไม่น้อยกว่า 1.5 หมื่นล้านบาท/ปี
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์เปิดเผยว่า ในโอกาสที่ นายกรัฐมนตรี (นายเศรษฐา ทวีสิน) มีกำหนดการเดินทางไปเยือนสาธารณรัฐประชาชนจีนในช่วงกลางเดือนนี้ เพื่อเจรจาความร่วมมือในด้านการค้าการลงทุนระหว่างไทย-จีน กระทรวงเกษตรฯ จะมีการลงนามพิธีสารด้านปศุสัตว์จำนวน 2 ฉบับ ซึ่งผ่านความเห็นชอบจากคณะรัฐมนตรีเรียบร้อยแล้วเมื่อวานนี้ (10 ต.ค.66)  ได้แก่ 1.ความตกลงเพื่อแก้ไขพิธีสารระหว่าง กระทรวงเกษตรและสหกรณ์แห่งราชอาณาจักรไทย กับ สำนักงานศุลกากรแห่งสาธารณรัฐประชาชนจีน ว่าด้วยหลักเกณฑ์การตรวจสอบ การกักกัน และสุขอนามัยทางสัตวแพทย์ เพื่อการส่งออกเนื้อสัตว์ปีกแช่แข็งและชิ้นส่วนสัตว์ปีกจากประเทศไทยไปยังประเทศจีนโดยที่ผ่านมาการส่งออกเนื้อสัตว์ปีกแช่แข็งและชิ้นส่วนสัตว์ปีกไปยังประเทศจีน เคยมีการลงนามในพิธีสารเมื่อวันที่ 24 สิงหาคม 2561 ซึ่งประเทศไทยสามารถส่งออกได้เฉพาะเนื้อไก่ เนื้อเป็ด ชิ้นส่วนและเครื่องในไก่เท่านั้น แต่การแก้ไขพิธีสารเพื่อขยายขอบข่ายตามร่างความตกลงฯ ฉบับใหม่ดังกล่าว จะช่วยให้สามารถส่งออกชิ้นส่วนและเครื่องในเป็ดได้เพิ่มเติมอีก 18 รายการเช่น ขา ปีก ตับ กึ๋น ลิ้น และปาก เป็นต้น ซึ่งเป็นที่นิยมบริโภคในจีน โดยคาดการณ์ว่าจะมีมูลค่าส่งออกชิ้นส่วนและเครื่องในเป็ดเพิ่มเติมมากกว่า 1,000 ล้านบาท/ปี จากในปี 2565 ประเทศไทยส่งออกเนื้อสัตว์ปีกแช่แข็งและชิ้นส่วนสัตว์ปีกไปยังสาธารณรัฐประชาชนจีนมีมูลค่ามากกว่า 13,000 ล้านบาท
ทั้งนี้ ในปี 2565 ไทยมีมูลค่าการส่งออกสินค้าสัตว์ปีกประมาณ 1.5 แสนล้านบาทโดยปี 2566 ตั้งแต่ ม.ค. - ก.ย.
มีมูลค่าการส่งออกแล้วประมาณ 9.3 หมื่นล้านบาท แบ่งเป็น ตลาดส่งออกเนื้อสัตว์ปีกดิบ ญี่ปุ่น สัดส่วน 40%จีน 20%สหภาพยุโรป14% และอื่นๆ 26%  ขณะที่ตลาดส่งออกเนื้อสัตว์ปีกแปรรูปปรุงสุก ได้แก่ ญี่ปุ่น 47% อังกฤษ 26%สหภาพยุโรป 14% และอื่นๆ 13% ตามลำดับ
“ในร่างพิธีสารดังกล่าวได้มีการเพิ่มรายการผลิตภัณฑ์ผลพลอยได้เป็ดแช่แข็งเพื่อการบริโภค จำนวน 18 รายการ
ซึ่งจะเป็นประโยชน์ต่อการส่งออกสินค้าผลิตภัณฑ์ปศุสัตว์ของไทยขยายตัวเพิ่มมากขึ้น ส่งผลให้ผู้ประกอบการไทยสามารถส่งออกสินค้าประเภทชิ้นส่วนสัตว์ปีกและอวัยวะภายในไปยังจีนได้อย่างมีประสิทธิภาพ และเกิดเป็นประโยชน์แก่เกษตรกรโดยตรง และเมื่อพิธีสารฯ และร่างความตกลงฯ ดังกล่าวมีการลงนามทั้งสองฝ่ายแล้ว จะเป็นการยืนยันว่าสาธารณรัฐประชาชนจีนเชื่อมั่นในคุณภาพและมาตรฐานความปลอดภัยของผลิตภัณฑ์ปศุสัตว์จากประเทศไทย ซึ่งจะเป็นการขยายตลาดและสร้างรายได้เข้าประเทศ โดยจะส่งผลให้มูลค่าการส่งออกสินค้าผลิตภัณฑ์ปศุสัตว์ของไทยขยายตัวเพิ่มมากขึ้น โดยปัจจุบันมูลค่าการส่งออกสินค้าปศุสัตว์และอาหารสัตว์เลี้ยงไปยังสาธารณรัฐประชาชนจีน มีมูลค่ามากกว่า 15,000 ล้านบาท/ปี” ร้อยเอก ธรรมนัส กล่าว
สำหรับพิธีสารฉบับที่สองที่จะไทย-จีนจะมีการลงนามร่วมกัน คือ พิธีสารว่าด้วยความปลอดภัยทางอาหารด้านการ
สัตวแพทย์และการป้องกันพืชเพื่อการส่งออกผลิตภัณฑ์ผึ้งจากไทยไปจีนเป็นครั้งแรก เพื่อขยายส่งออกให้ผู้เลี้ยงผึ้งและผลิตผลิตภัณฑ์จากผึ้งมีตลาดส่งออกขยายกว้างขึ้นสำหรับผลิตภัณฑ์จากผึ้ง ซึ่งที่ผ่านมาประเทศไทยสามารถส่งออกได้เพียงสินค้าน้ำผึ้งเท่านั้น เมื่อมีการลงนามในพิธีสาร ฯ ผลิตภัณฑ์จากผึ้งในครั้งนี้ จะสามารถส่งออกผลิตภัณฑ์จากผึ้งได้แก่ นมผึ้งและเกสรผึ้งได้เป็นครั้งแรก คาดการณ์ว่าจะมีมูลค่าการส่งออกประมาณ 100 ล้านบาท/ปี

ที่มา : https://www.thaigov.go.th/news/contents/details/73232