รัฐบาลไทย-ข่าวทำเนียบรัฐบาล-ชาวราชสีห์ร้อยรวมใจ รวมพลังพสกนิกรชาวไทยทุกหมู่เหล่า “ปฏิบัติบูชา” ถวายพระราชกุศลและน้อมรำลึกในพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 


วันเสาร์ที่ 14 ตุลาคม 2566
14/10/2566
พิมพ์
ชาวราชสีห์ร้อยรวมใจ รวมพลังพสกนิกรชาวไทยทุกหมู่เหล่า “ปฏิบัติบูชา” ถวายพระราชกุศลและน้อมรำลึกในพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
ชาวราชสีห์ร้อยรวมใจ รวมพลังพสกนิกรชาวไทยทุกหมู่เหล่า “ปฏิบัติบูชา” ถวายพระราชกุศลและน้อมรำลึกในพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องใน “วันนวมินทรมหาราช” 13 ตุลาคม 2566 ด้วยความจงรักภักดี
วันนี้ (14 ต.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในโอกาส “วันนวมินทรมหาราช” 13 ตุลาคม 2566 กระทรวงมหาดไทยได้จัดพิธีวางพานพุ่มถวายราชสักการะเบื้องหน้าพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพิธีทำบุญตักบาตรถวายพระราชกุศล โดยมีผู้เข้าร่วมกิจกรรมกว่า 1,200 คน พร้อมทั้งจัดนิทรรศการ “นวมินทรมหาราช มหาราชรัชกาลที่ 9 ผู้ยิ่งใหญ่ ผู้ทรงบำบัดทุกข์ บำรุงสุข พสกนิกรไทย” โดยมีพี่น้องประชาชนรวมถึงนักท่องเที่ยวทั้งชาวไทยและชาวต่างประเทศ กว่า 500 คน ให้ความสนใจเยี่ยมชมและศึกษาบรมราโชวาทและพระราชดำรัส โดยจะยังคงจัดนิทรรศการถึงวันที่ 15 ตุลาคม 2566 นี้ นอกจากนี้ ศูนย์ขับเคลื่อนงานจิตอาสากระทรวงมหาดไทย ได้ร่วมกับประชาชนจิตอาสากว่า 200 คน ทำกิจกรรมจิตอาสาพัฒนาทำความสะอาดวัดสุทัศนเทพวราราม และดูแลคนไร้บ้าน คนเร่ร่อน ผู้ยากไร้ รวมทั้งสนับสนุนโรงทาน แจกจ่ายอาหาร คัดแยกจัดเก็บขยะทำความสะอาด พื้นที่โดยรอบการจัดงานวันนวมินทรมหาราช ณ กระทรวงมหาดไทย และอุทยานเฉลิมพระเกียรติ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
“ภายใต้การนำของท่านผู้ว่าราชการจังหวัดทุกจังหวัด ได้ร่วมกับภาคีเครือข่ายทั้ง 7 ภาคี จัดกิจกรรมเนื่องใน “วันนวมินทรมหาราช” อย่างพร้อมเพรียงกัน เพื่อแสดงออกซึ่งความรู้รักสามัคคีในการปฏิบัติบูชา น้อมถวายเป็นพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยในช่วงเช้า จังหวัดต่าง ๆ ได้ร่วมประกอบพิธีทำบุญตักบาตรถวายพระราชกุศล มีภาคีเครือข่ายเข้าร่วมจำนวนกว่า 66,000 คน อาทิ 1. จังหวัดลำพูน ที่วัดพระธาตุหริภุญชัย วรมหาวิหาร นายสันติธร ยิ้มละมัย ผู้ว่าราชการจังหวัดลำพูน เป็นประธานพิธีทำบุญตักบาตรถวายพระราชกุศล โดยมี พระเทพรัตนนายก เจ้าคณะจังหวัดลำพูน เป็นประธานฝ่ายสงฆ์ และมีพุทธศาสนิกชนร่วมพิธีเป็นจำนวนมาก 2. จังหวัดนครสวรรค์ ที่อาคารโดมอเนกประสงค์มหาวิทยาลัยราชภัฏนครสวรรค์ นายทวี เสริมภักดีกุล ผู้ว่าราชการจังหวัดนครสวรรค์ เป็นประธานในพิธีทำบุญตักบาตรถวายพระราชกุศล โดยมี พระเทพปริยัติเมธี เจ้าคณะจังหวัดนครสวรรค์ เป็นประธานฝ่ายสงฆ์ มีพุทธศาสนิกชนร่วมพิธีเป็นจำนวนมาก 3. จังหวัดนครราชสีมา ที่อนุสาวรีย์ท้าวสุรนารี นายสยาม ศิริมงคล ผู้ว่าราชการจังหวัดนครราชสีมา เป็นประธานในพิธีทำบุญตักบาตรพระสงฆ์ 89 รูป ถวายพระราชกุศล โดยมี พระเทพสีมาภรณ์ เจ้าคณะจังหวัดนครราชสีมา เป็นประธานฝ่ายสงฆ์ มีข้าราชการและภาคีเครือข่ายร่วมพิธีเป็นจำนวนมาก 4. จังหวัดสุราษฎร์ธานี ที่บริเวณหน้าศาลากลางจังหวัดสุราษฎร์ธานี นายเจษฎา จิตรัตน์ ผู้ว่าราชการจังหวัดสุราษฎร์ธานี เป็นประธานในพิธีทำบุญตักบาตร พระสงฆ์จำนวน 90 รูป ถวายพระราชกุศล โดยมี พระครูสุนทรธรรมพินิจ เจ้าคณะจังหวัดสุราษฎร์ธานี (ธ) เป็นประธานฝ่ายสงฆ์ 5. จังหวัดชลบุรี ที่หอพระพุทธสิหิงค์ นายธวัชชัย ศรีทอง ผู้ว่าราชการจังหวัดชลบุรี เป็นประธานพิธีทำบุญตักบาตรข้าวสารอาหารแห้งแด่พระสงฆ์ จำนวน 89 รูป ถวายพระราชกุศล โดยมี พระชลญาณมุนี, ดร. เจ้าคณะอำเภอเมืองชลบุรี (ธ) เป็นประธานฝ่ายสงฆ์ และมีประชาชนร่วมพิธีเป็นจำนวนมาก 6. จังหวัดพะเยา ที่ศาลาประชาคมจังหวัดพะเยา นายบำรุง สังข์ขาว รองผู้ว่าราชการจังหวัดพะเยา รักษาราชการแทนผู้ว่าราชการจังหวัดพะเยา เป็นประธานพิธีทำบุญตักบาตรข้าวสารอาหารแห้งแด่พระสงฆ์ถวายพระราชกุศล โดยมี พระราชปริยัติ, รศ.ดร. เจ้าคณะจังหวัดพะเยา เป็นประธานฝ่ายสงฆ์ 7. จังหวัดแพร่ ที่ศูนย์ประชุมและแสดงศิลปวัฒนธรรมล้านนาตะวันออกและกลุ่มประเทศ GMS นายชุติเดช มีจันทร์ ผู้ว่าราชการจังหวัดแพร่ เป็นประธานนำคณะข้าราชการ พสกนิกรชาวแพร่ทุกหมู่เหล่า ประกอบพิธีทำบุญตักบาตรถวายพระราชกุศล โดยมี พระราชเขมากร เจ้าคณะจังหวัดแพร่ เป็นประธานฝ่ายสงฆ์ 8. จังหวัดพังงา ที่หอประชุมจำปูน ศูนย์ราชการจังหวัดพังงา นายสุพจน์ รอดเรือง ณ หนองคาย ผู้ว่าราชการจังหวัดพังงา เป็นประธานพิธีทำบุญตักบาตรพระสงฆ์ จำนวน 49 รูป ถวายพระราชกุศล โดยมี พระเทพปัญญาโมลี รองเจ้าคณะภาค 17 เป็นประธานสงฆ์ และ 9. จังหวัดนครปฐม ที่ลานหน้าพระร่วงโรจนฤทธิ์ องค์พระปฐมเจดีย์ นายสุรศักดิ์ เจริญศิริโชติ ผู้ว่าราชการจังหวัดนครปฐม เป็นประธานพิธีทำบุญตักบาตรพระสงฆ์ 89 รูป ถวายพระราชกุศล โดยมี พระเทพมหาเจติยาจารย์ ที่ปรึกษาเจ้าคณะภาค 14 เป็นประธานฝ่ายสงฆ์” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า ในส่วนของการประกอบพิธีวางพวงมาลาถวายราชสักการะ มีพี่น้องภาคีเครือข่ายเข้าร่วมทั่วประเทศกว่า 75,000 คน อาทิ 1. จังหวัดนครพนม ที่ศาลาประชาคมยงใจยุทธ ศาลากลางจังหวัดนครพนม นายวันชัย จันทร์พร ผู้ว่าราชการจังหวัดนครพนม เป็นประธานในพิธีวางพวงมาลาถวายราชสักการะ เนื่องใน “วันนวมินทรมหาราช” โดยมี รองผู้ว่าราชการจังหวัด หัวหน้าส่วนราชการ ผู้บริหารองค์กรปกครองส่วนท้องถิ่น ผู้นำท้องที่ ข้าราชการ และพุทธศาสนิกชนในพื้นที่ ร่วมพิธีฯ 2. จังหวัดจันทบุรี ที่อาคารศาลาเฉลิมพระเกียรติสมเด็จพระเจ้าตากสินมหาราช นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี นำพสกนิกรทุกหมู่เหล่าในจังหวัดจันทบุรี ร่วมพิธีเนื่องในวัน “นวมินทรมหาราช” 13 ตุลาคม 2566 3. จังหวัดนครศรีธรรมราช ที่ศาลา 100 ปี วัดพระมหาธาตุ วรมหาวิหาร นายขจรเกียรติ รักพานิชมณี ผู้ว่าราชการจังหวัดนครศรีธรรมราช พร้อมด้วยนางปิติมา รักพานิชมณี นายกเหล่ากาชาดจังหวัดนครศรีธรรมราช นำพสกนิกรทุกหมู่เหล่า ประกอบพิธีวางพวงมาลา เบื้องหน้าพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 4. จังหวัดตรัง ที่หอประชุมโรงเรียนวิเชียรมาตุ นายทรงกลด สว่างวงศ์ รองผู้ว่าราชการจังหวัดตรัง รักษาราชการแทนผู้ว่าราชการจังหวัดตรัง นำข้าราชการ พนักงานรัฐวิสาหกิจ และภาคีเครือข่าย ร่วมประกอบพิธีวางพวงมาลา เนื่องในวันนวมินทรมหาราช 5. จังหวัดสระบุรี ที่หอประชุมศูนย์ราชการจังหวัดสระบุรี นายบัญชา เชาวรินทร์ ผู้ว่าราชการจังหวัดสระบุรี พร้อมด้วยนางจิตตินันท์ เชาวรินทร์ นายกเหล่ากาชาดจังหวัดสระบุรี นำภาคีเครือข่ายประกอบพิธีวางพวงมาลาเบื้องหน้าพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวันนวมินทรมหาราช 6. จังหวัดระนอง ที่หอประชุมคอซูเจียง ศูนย์ราชการจังหวัดระนอง นายราชัน มีน้อย รองผู้ว่าราชการจังหวัดระนองรักษาราชการแทนผู้ว่าราชการจังหวัดระนอง เป็นประธานในพิธีวางพวงมาลาถวายราชสักการะ รำลึกเนื่องในวันนวมินทรมหาราช 7. จังหวัดกาญจนบุรี ที่ศาลา 60 พรรษามหาราช อำเภอเมืองกาญจนบุรี ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี ประกอบพิธีวางพวงมาลา เนื่องใน “วันนวมินทรมหาราช” 13 ตุลาคม 2566 โดยมี ข้าราชการและประชาชนในพื้นที่ ร่วมพิธีฯ 8. จังหวัดเชียงราย ที่ศูนย์ประชุมและแสดงสินค้านานาชาติ GMS นายพุฒิพงศ์ ศิริมาตย์ ผู้ว่าราชการจังหวัดเชียงราย นำข้าราชการและประชาชน วางพวงมาลาเนื่องในวันนวมินทรมหาราช หน้าพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยสำนึกและรำลึกในพระมหากรุณาธิคุณ และ 9. จังหวัดสระแก้ว ที่หอประชุมปางสีดา ศาลากลางจังหวัดสระแก้ว นายปริญญา โพธิสัตย์ ผู้ว่าราชการจังหวัดสระแก้วนำข้าราชการและประชาชน วางพวงมาลาเนื่องในวันนวมินทรมหาราช หน้าพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยสำนึกและรำลึกในพระมหากรุณาธิคุณ
“ในขณะที่ตลอดทั้งสัปดาห์ กระทรวงมหาดไทยและภาคีเครือข่ายของกระทรวงมหาดไทยทั่วประเทศ ได้ร่วมทำกิจกรรมจิตอาสาและบำเพ็ญสาธารณกุศล และกิจกรรมเทิดพระเกียรติรูปแบบต่าง ๆ เช่น บริจาคโลหิต นิทรรศการเฉลิมพระเกียรติ ช่วยเหลือผู้ยากไร้ เลี้ยงอาหารผู้พิการ การปล่อยพันธุ์สัตว์น้ำ เป็นต้น โดยมีจำนวนผู้เข้าร่วมกิจกรรมกว่า 150,000 คน อาทิ 1. จังหวัดภูเก็ต ที่ชุมชนไทยใหม่ ตำบลราไวย์ อ.เมืองภูเก็ต นายโสภณ สุวรรณรัตน์ ผู้ว่าราชการจังหวัดภูเก็ต นำประชาชนจิตอาสา 200 คน ร่วมกิจกรรรมจิตอาสาพัฒนา ทำความสะอาด เก็บขยะ ปรับปรุงภูมิทัศน์ เพื่อถวายเป็นพระราชกุศลเนื่องใน "วันนวมินทรมหาราช" 13 ตุลาคม 2566 2. จังหวัดกำแพงเพชร ที่ลานอนุรักษ์วัฒนธรรมไทย สิริจิตอุทยาน ริมแม่น้ำปิง นายชาธิป รุจนเสรี ผู้ว่าราชการจังหวัดกำแพงเพชร พร้อมด้วยพสกนิกรทุกหมู่เหล่า ทำพิธีปล่อยพันธุ์ปลา จำนวน 189,999 ตัว เพื่อถวายเป็นพระราชกุศล 3. จังหวัดหนองบัวลำภู ที่ศูนย์ราชการจังหวัดหนองบัวลำภู นายสุวิทย์ จันทร์หวร ผู้ว่าราชการจังหวัดหนองบัวลำภู เป็นประธานกิจกรรมจิตอาสาพัฒนาศูนย์ราชการจังหวัดหนองบัวลำภู เพื่อถวายเป็นพระราชกุศล 4. จังหวัดร้อยเอ็ด ที่วัดบึงไทรทอง นายทรงพล ใจกริ่ม ผู้ว่าราชการจังหวัดร้อยเอ็ด เป็นประธานกิจกรรมจิตอาสาปลูกต้นไม้ พร้อมลงพื้นที่ให้กำลังใจ และมอบถุงยังชีพ ให้แก่ผู้ป่วยติดเตียง เพื่อถวายเป็นพระราชกุศล เนื่องใน "วันนวมินทรมหาราช" โดยมี รองผู้ว่าราชการจังหวัด หัวหน้าส่วนราชการ และประชาชนจิตอาสาในพื้นที่ ร่วมกิจกรรม 5. จังหวัดราชบุรี ที่บริเวณวัดเวฬุวนาราม อ.ดำเนินสะดวก นายเกียรติศักดิ์ ตรงศิริ ผู้ว่าราชการจังหวัดราชบุรี เป็นประธานกิจกรรมจิตอาสาพัฒนาถวายเป็นพระราชกุศล เนื่องใน "วันนวมินทรมหาราช" โดยมีประชาชนจิตอาสา ร่วมกิจกรรมเป็นจำนวนมาก 6. จังหวัดปัตตานี ที่คลองชลประทาน หมู่ที่ 5 ต.เมาะมาวี อ.ยะรัง นางพาตีเมาะ สะดียามู ผู้ว่าราชการจังหวัดปัตตานี เป็นประธานกิจกรรมจิตอาสาพัฒนาถวายเป็นพระราชกุศล เนื่องใน "วันนวมินทรมหาราช" โดยมี ข้าราชการและประชาชนจิตอาสาในพื้นที่ ร่วมกิจกรรม 7. จังหวัดสุพรรณบุรี ที่บริเวณวัดทับสะแก หมู่ที่ 1 ต.บ้านกุ่ม อ.สองพี่น้อง นายณัฐภัทร สุวรรณประทีป ผู้ว่าราชการจังหวัด เป็นประธานกิจกรรมจิตอาสาบำเพ็ญสาธารณประโยชน์เพื่อสังคมถวายเป็นพระราชกุศล เนื่องใน "วันนวมินทรมหาราช" 13 ตุลาคม 2566 8. จังหวัดตาก ที่บริเวณริมน้ำปิง เทศบาลเมืองตาก นายสมชัย กิจเจริญรุ่งโรจน์ ผู้ว่าราชการจังหวัดตาก เป็นประธานกิจกรรมโรงทานเลี้ยงอาหารแก่ประชาชน เพื่อถวายเป็นพระราชกุศล เนื่องใน "วันนวมินทรมหาราช" โดยมีภาคีเครือข่ายร่วมออกโรงทานเลี้ยงอาหารคาวหวานฟรี อาทิ ข้าวมันไก่ ข้าวหมูแดง ข้าวเหนียวหมูปิ้ง ขนมจีบ ซาลาเปา กาแฟ น้ำเต้าหู้ ปาท่องโก๋ และขนมไทย 9. จังหวัดพิจิตร ที่วัดท่าหลวง พระอารามหลวง นายสิงหราช วงษ์เสงี่ยม รองผู้ว่าราชการจังหวัดรักษาราชการแทนผู้ว่าราชการจังหวัดพิจิตร นำหัวหน้าส่วนราชการ ผู้นำท้องที่ ท้องถิ่น ประชาชนจิตอาสาพระราชทาน ร่วมทำกิจกรรมจิตอาสาพัฒนาภูมิทัศน์ ศาสนสถานสำคัญ ถวายเป็นพระราชกุศล” นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ขอเชิญชวนพี่น้องประชาชนทุกท่าน ร่วมกันทำความดีเพื่อเป็นการปฏิบัติบูชาน้อมถวายแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระผู้พระราชทานแนวทางอันเนื่องมาจากพระราชดำริและหลักการทรงงานเพื่อเป็นแบบอย่างให้กับพวกเราทุกคน โดยเฉพาะอย่างยิ่ง พระราชดำรัส “รู้ รัก สามัคคี” อันมีคุณค่า และมีความหมายลึกซึ้งที่สามารถปรับใช้ได้กับทุกยุคทุกสมัย และกิจกรรมแห่งความดี สามารถกระทำได้ทุกวัน เพียงแค่พวกเราทุกคนน้อมรำลึกถึงพระองค์ท่าน และทำความดีทุกเรื่องด้วยความมุ่งมั่นตั้งใจ ประเทศไทยของพวกเราทุกคนก็จะมีแต่ความรู้รักสามัคคี พี่น้องประชาชนทุกคนมีความสุข และประเทศชาติก็จะมีความมั่นคง สังคมไทยก็จะมีแต่ความผาสุกอย่างยั่งยืน

ที่มา : https://www.thaigov.go.th/news/contents/details/73342