รัฐบาลไทย-ข่าวทำเนียบรัฐบาล-สธ. เผย คนไทยกลับจากอิสราเอลชุดสอง 56 คน บาดเจ็บส่งรักษาในรพ. 2 ราย ดูแลสุขภาพจิต 8 ราย


วันเสาร์ที่ 14 ตุลาคม 2566
สธ. เผย คนไทยกลับจากอิสราเอลชุดสอง 56 คน บาดเจ็บส่งรักษาในรพ. 2 ราย ดูแลสุขภาพจิต 8 ราย
กระทรวงสาธารณสุข เผยผลการดูแลสุขภาพคนไทยอพยพกลับจากประเทศอิสราเอลชุดที่ 2 จำนวน 56 คน ที่สนามบินสุวรรณภูมิ มีผู้ได้รับบาดเจ็บจากการถูกยิง 2 ราย ส่งตัวโรงพยาบาลบางพลี จังหวัดสมุทรปราการ เพื่อสังเกตอาการและตรวจรักษาเพิ่มเติม
กระทรวงสาธารณสุข เผยผลการดูแลสุขภาพคนไทยอพยพกลับจากประเทศอิสราเอลชุดที่ 2 จำนวน 56 คน ที่สนามบินสุวรรณภูมิ มีผู้ได้รับบาดเจ็บจากการถูกยิง 2 ราย ส่งตัวโรงพยาบาลบางพลี จังหวัดสมุทรปราการ เพื่อสังเกตอาการและตรวจรักษาเพิ่มเติม คัดกรองสุขภาพจิต 22 ราย พบมีภาวะเครียด 3 ราย มีอาการตื่นตัวเกิน 5 ราย ทีมสุขภาพจิตให้การดูแลก่อนส่งกลับภูมิลำเนา ส่วนการรับคนไทยชุดต่อไปที่สนามบินอู่ตะเภา หน่วยงานสาธารณสุขในพื้นที่เตรียมการพร้อมแล้ว
นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยความคืบหน้าการดูแลสุขภาพคนไทยที่เดินทางกลับจากเหตุการณ์ความไม่สงบในอิสราเอล ว่า ได้รับรายงานจากนายแพทย์สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ในฐานะผู้บัญชาการศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข ว่า คนไทยชุดที่ 2 ซึ่งเดินทางกลับด้วยสายการบินพาณิชย์ ถึงสนามบินสุวรรณภูมิเมื่อช่วงเย็นวานนี้ (13 ตุลาคม 2566) รวมทั้งสิ้น 56 คน เป็นชาย 55 คน หญิง 1 คน ทีมคัดกรองสุขภาพจากโรงพยาบาลบางพลี จังหวัดสมุทรปราการ กรมสุขภาพจิต และกรมควบคุมโรค ได้ตรวจคัดกรองเพื่อประเมินสุขภาพกายและสุขภาพจิต พบว่า มีผู้ได้รับบาดเจ็บจากการถูกยิง 2 ราย รายแรก ชายอายุ 38 ปี ภูมิลำเนาจังหวัดนครพนม มีแผลบริเวณสะโพก ได้รับการรักษาบาดแผลมาแล้ว มีอาการปวดเข่าซ้าย รายที่ 2 ชายอายุ 26 ปี ภูมิลำเนาจังหวัดขอนแก่น มีแผลที่บริเวณเชิงกราน ได้รับการรักษาบาดแผลมาแล้วเช่นกัน ยังปวดแผลเล็กน้อย ทีมแพทย์ส่งตัวไปนอนโรงพยาบาลบางพลี เพื่อสังเกตอาการและตรวจร่างกายเพิ่มเติม ล่าสุดเช้านี้ ทั้ง 2 ราย อาการทั่วไปปกติ และประสงค์ที่จะกลับไปรักษาต่อใกล้บ้าน แพทย์จึงอนุญาตให้ออกจากโรงพยาบาลได้ นอกจากนี้ ยังพบผู้มีอาการเจ็บคอ 1 ราย ผลตรวจ PCR ไม่พบเชื้อ แพทย์ได้ให้การรักษาก่อนให้กลับภูมิลำเนา
ส่วนการตรวจคัดกรองด้านสุขภาพจิต มีผู้ต้องประเมินสุขภาพจิต 22 ราย ในจำนวนนี้พบมีภาวะเครียด 3 ราย มีอาการตื่นตัวมากเกินไป 5 ราย ทีม MCATT ของกรมสุขภาพจิตได้ให้การเยียวยาก่อนส่งกลับภูมิลำเนา โดยจะประสานสำนักงานสาธารณสุขจังหวัดและโรงพยาบาลในภูมิลำเนาติดตามอาการต่อเนื่อง สำหรับการเตรียมการรับคนไทยชุดต่อไป ซึ่งจะเดินทางถึงสนามบินอู่ตะเภาจังหวัดระยอง ในเช้าวันที่ 15 ตุลาคม 2566 หน่วยงานของกระทรวงสาธารณสุข ได้แก่ สำนักงานควบคุมป้องกันโรคที่ 6 ชลบุรี กองด่านควบคุมโรคติดต่อระหว่างประเทศและกักกันโรค สนามบินอู่ตะเภา สำนักงานสาธารณสุขจังหวัดระยอง สำนนักงานสาธารณสุขอำเภอบ้านฉาง โรงพยาบาลบ้านฉาง โรงพยาบาลระยอง และศูนย์สุขภาพจิตที่ 6 ชลบุรี ได้เตรียมพื้นที่และกระบวนการคัดกรองสุขภาพกาย/สุขภาพจิตไว้พร้อมแล้ว
**************************************** 14 ตุลาคม 2566

ที่มา : https://www.thaigov.go.th/news/contents/details/73343