รัฐบาลไทย-ข่าวทำเนียบรัฐบาล-“พวงเพ็ชร” ร่วมพิธีสวดพระพุทธมนต์เนื่องในวันนวมินทรมหาราช ถวายเป็นพระราชกุศล


วันศุกร์ที่ 13 ตุลาคม 2566
13/10/2566
พิมพ์
“พวงเพ็ชร” ร่วมพิธีสวดพระพุทธมนต์เนื่องในวันนวมินทรมหาราช ถวายเป็นพระราชกุศล
“พวงเพ็ชร” ร่วมพิธีสวดพระพุทธมนต์เนื่องในวันนวมินทรมหาราช ถวายเป็นพระราชกุศล
วันนี้ (13 ต.ค 2566) เวลา 16.30 น. นางพวงเพ็ชร ชุนละเอียด รัฐมนตรีประจำสำนักนายกรัฐมนตรี เป็นประธานฝ่ายฆราวาส ในพิธีสวดพระพุทธมนต์ถวายเป็นพระราชกุศล เนื่องในวันนวมินทรมหาราช และเป็นวันครบ 7 ปีแห่งการสวรรคต หรือที่เรียกว่า “สัตตมวรรษ” เพื่อน้อมรำลึกพระมหากรุณาธิคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงมีต่อปวงชนชาวไทย อย่างหาที่สุดมิได้ โดยมี พระธรรมวชิรานุวัตร เจ้าคณะภาค 14 เจ้าอาวาสวัดไร่ขิง ผู้แทนมหาเถรสมาคม เป็นประธานฝ่ายสงฆ์ ซึ่งมีข้าราชการ รวมถึงพุทธศาสนิกชน ในพื้นที่ อ.พุทธมณฑล จ.นครปฐม และพื้นที่ใกล้เคียง เข้าร่วมพิธีเป็นจำนวนมาก
นางพวงเพ็ชร กล่าวว่า ตลอดระยะเวลา 70 ปี แห่งรัชสมัยพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ปวงพสกนิกรต่างประจักษ์ซึ้งในพระมหากรุณาธิคุณและพระเมตตา ที่ทรงทุ่มเทกำลังพระวรกาย พระสติปัญญาปฏิบัติพระราชกรณียกิจนานัปการ เพื่อประโยชน์สุขของพสกนิกร โครงการในพระราชดำริน้อยใหญ่ ก่อให้เกิดประโยชน์อย่างอเนกอนันต์แก่ประเทศชาติ
โอกาสนี้ เนื่องในวันครบ 7 ปีแห่งการสวรรคต เพื่อแสดงความจงรักภักดี จึงขอให้ข้าราชการสำนักพุทธ และประชาชน น้อมนำพระราชดำริที่ได้พระราชทานไว้ ไปประยุกต์ใช้ในการดำเนินชีวิต และปฏิบัติหน้าที่ เพื่อประโยชน์สุขของประเทศชาติต่อไป
ทั้งนี้ สำหรับพิธีสวดพระพุทธมนต์ถวายเป็นพระราชกุศลเนื่องในโอกาส “วันนวมินทรมหาราช” จัดขึ้นตามมติของมหาเถรสมาคม ในการประชุมครั้งที่ 25/2566 และได้รับการเห็นชอบจากสำนักพุทธศาสนาแห่งชาติ ให้จัดพิธีดังกล่าวขึ้นพร้อมกันทั่วประเทศ และมีมติให้สำนักงานพระพุทธศาสนาจังหวัดทุกจังหวัดประสานเจ้าคณะจังหวัด เพื่อพิจารณาคัดเลือกวัดเป็นศูนย์กลางในการจัดพิธีสวดพระพุทธมนต์ถวายเป็นพระราชกุศล เนื่องในโอกาสวันนวมินทรมหาราช

ที่มา : https://www.thaigov.go.th/news/contents/details/73332