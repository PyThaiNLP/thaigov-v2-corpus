รัฐบาลไทย-ข่าวทำเนียบรัฐบาล-"รัดเกล้า" รองโฆษกรัฐบาล เผย MEA แจ้งลดค่าไฟฟ้า Ft ตามนโยบายรัฐบาล เหลือ 20.48 สตางค์ต่อหน่วย ตั้งแต่กันยายน - ธันวาคม 2566


วันเสาร์ที่ 14 ตุลาคม 2566
14/10/2566
พิมพ์
"รัดเกล้า" รองโฆษกรัฐบาล เผย MEA แจ้งลดค่าไฟฟ้า Ft ตามนโยบายรัฐบาล เหลือ 20.48 สตางค์ต่อหน่วย ตั้งแต่กันยายน - ธันวาคม 2566
"รัดเกล้า" รองโฆษกรัฐบาล เผย MEA แจ้งลดค่าไฟฟ้า Ft ตามนโยบายรัฐบาล เหลือ 20.48 สตางค์ต่อหน่วย ตั้งแต่กันยายน - ธันวาคม 2566
วันที่ 12 ตุลาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ตามที่รัฐบาลมึนโยบายช่วยลดค่าครองชีพให้กับประชาชน รัฐบาลโดยกระทรวงแรงงาน ได้หารือกับผู้บริหารของกระทรวงพลังงาน และคณะกรรมการกำกับผู้บริหารของกระทรวงพลังงาน (กกพ.) โดยเร่งด่วน ซึ่ง MEA หรือการไฟฟ้านครหลวง ตอบรับมติคณะกรรมการกำกับกิจการพลังงาน (กกพ.) เห็นชอบปรับลดค่า Ft ในช่วงเดือนกันยายน - ธันวาคม 2566 เป็นอัตรา 20.48 สตางค์ต่อหน่วย ทำให้ค่าไฟฟ้าเฉลี่ยรวมทั้งประเทศอยู่ที่ประมาณ 3.99 บาทต่อหน่วย (ไม่รวมภาษีมูลค่าเพิ่ม)
นางรัดเกล้า กล่าวว่า สำหรับใบแจ้งค่าไฟฟ้ารอบเดือนกันยายน 2566 MEA จะดำเนินการ ดังนี้
- ผู้ใช้ไฟฟ้าซึ่งได้ชำระค่าไฟฟ้าไปแล้ว MEA จะคืนเงินส่วนต่างค่า Ft ของเดือนกันยายน ไปหักลดค่าไฟฟ้าในรอบบิลเดือนตุลาคมนี้ต่อไป
- ผู้ใช้ไฟฟ้าที่ยังไม่ได้ชำระค่าไฟฟ้า ตั้งแต่วันที่ 16 ตุลาคม เป็นต้นไป MEA จะปรับยอดชำระด้วยค่า Ft ใหม่ ให้ผู้ใช้ไฟฟ้า
"การลดค่าไฟฟ้าดังกล่าวเป็น การช่วยลดภาระค่าครองชีพของประชาชน  นอกจากการลดค่าไฟฟ้าแล้ว ที่ผ่านมารัฐบาลยังได้ลดค่าน้ำมัน  ซึ่งตลอดระยะ 1 เดือนที่รัฐบาลเข้ามาบริหารประเทศ รัฐบาลมุ่งมั่นเดินหน้าแก้ไขปัญหาให้กับประชาชนอย่างเป็นรูปธรรม และจะเดินหน้าขับเคลื่อนนโบายเพื่อประโยชน์ของประเทศชาติและประโยชน์ของประชาชน" นางรัดเกล้า ย้ำ

ที่มา : https://www.thaigov.go.th/news/contents/details/73351