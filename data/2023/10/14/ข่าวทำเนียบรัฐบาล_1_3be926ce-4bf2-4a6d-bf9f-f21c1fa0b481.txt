รัฐบาลไทย-ข่าวทำเนียบรัฐบาล-'นลินี ทวีสิน' เล็งเปิดตลาดโรมาเนียเชื่อมโยง EU รองรับการค้าขยายตัว 14.8% พร้อมเชิญชวนนักธุรกิจลงทุน EEC เพิ่มมูลค่าเศรษฐกิจ


วันเสาร์ที่ 14 ตุลาคม 2566
14/10/2566
พิมพ์
'นลินี ทวีสิน' เล็งเปิดตลาดโรมาเนียเชื่อมโยง EU รองรับการค้าขยายตัว 14.8% พร้อมเชิญชวนนักธุรกิจลงทุน EEC เพิ่มมูลค่าเศรษฐกิจ
'นลินี ทวีสิน' เล็งเปิดตลาดโรมาเนียเชื่อมโยง EU รองรับการค้าขยายตัว 14.8% พร้อมเชิญชวนนักธุรกิจลงทุน EEC เพิ่มมูลค่าเศรษฐกิจ
วันนี้ (10 ต.ค.66) นางนลินี ทวีสิน ผู้แทนการค้าไทย เปิดเผยว่า กลุ่มนักธุรกิจโรมาเนียหลายสาขาให้ความสนใจการค้าการลงทุนกับไทย โดยได้เดินทางมายังประเทศไทยระหว่างวันที่ 8 - 12 ตุลาคม 2566 ผ่านความร่วมมือของหอการค้าโรมาเนีย-ไทย และสถานเอกอัครราชทูตโรมาเนียประจำประเทศไทย ซึ่งตนได้มีโอกาสต้อนรับและพูดคุยกับ ดร.อิสระ เสรีวัฒนวุฒิ ประธานหอการค้าโรมาเนีย-ไทย นายจักร จามิกรณ์ ผู้ร่วมก่อตั้งหอการค้าโรมาเนีย-ไทย และคณะนักธุรกิจ ทำให้เห็นถึงโอกาสในการส่งเสริมความร่วมมือทางเศรษฐกิจระหว่าง 2 ประเทศให้ก้าวหน้าขึ้น โดยโรมาเนียมีความเชี่ยวชาญด้านวิทยาศาสตร์ เทคโนโลยีสารสนเทศ และอุปกรณ์ทางการแพทย์ มีเมืองอุตสาหกรรมที่ผลิตสินค้าได้มาตรฐาน "Made in EU" ซึ่งทั่วโลกให้การยอมรับ และมีการส่งเสริมนักธุรกิจรุ่นใหม่ที่นำเอาเทคโนโลยีมาประยุกต์ใช้ในการพัฒนาสมาร์ทโฮม เพื่อยกระดับคุณภาพชีวิตของประชาชน
ทั้งนี้ตนได้เชิญชวนให้นักธุรกิจชาวโรมาเนียมาลงทุนในโครงการเขตพัฒนาพิเศษภาคตะวันออกหรือ EEC โดยจะได้รับสิทธิประโยชน์ในด้านการลงทุนและอื่น ๆ หลายอย่าง ซึ่งทางคณะให้ความสนใจเพราะสอดคล้องกับเป้าหมายที่โรมาเนียต้องการขยายการค้าการลงทุนมายังตลาดในภูมิภาคเอเชีย และไทยเองนั้นก็สามารถเปิดตลาดใหม่ในโรมาเนีย ซึ่งสามารถเชื่อมโยงไปสู่สหภาพยุโรปหรือ EU หนึ่งในเป้าหมายสำคัญตามนโยบายการแสวงหาตลาดใหม่ของรัฐบาลชุดปัจจุบัน โดยข้อมูลปี 2565 มูลค่าการค้าระหว่างไทยกับโรมาเนียอยู่ที่ 368.08 ล้านดอลลาร์สหรัฐฯ ฝ่ายไทยได้ดุลการค้า 133.48 ล้านดอลลาร์สหรัฐฯ และในช่วง 8 เดือนแรกของปีนี้การค้ารวมของทั้ง 2 ประเทศขยายตัว 14.8% โดยการส่งออกขยายตัว 10.30% สินค้าส่งออกหลักของไทย ได้แก่ สายอากาศสำหรับรับสัญญาณโทรทัศน์และวิทยุ ยางพารา วงจรพิมพ ์ผลิตภัณฑ์ยาง ยางนอกชนิดอัดลมสำหรับยานพาหนะ เป็นต้น ส่วนการลงทุนของโรมาเนียในไทยมีมูลค่า 7 ล้านบาท ขณะที่ไม่ปรากฏข้อมูลการลงทุนของไทยในโรมาเนีย ดังนั้นจึงเป็นโอกาสดีที่ไทยจะมีแนวทางต่อยอดทางเศรษฐกิจและการลงทุนได้จากการหารือครั้งนี้
"นักธุรกิจกลุ่มนี้ถือเป็นคณะแรกของโรมาเนียที่เดินทางมายังประเทศไทยตั้งแต่ที่มีการเปิดหอการค้าโรมาเนีย-ไทย ซึ่งส่วนใหญ่เป็นนักธุรกิจรุ่นใหม่ที่ทำธุรกิจสอดคล้องกับศักยภาพของประเทศโรมาเนีย และต้องการลงทุนในประเทศไทย เพื่อสร้างมูลค่าเพิ่มทางธุรกิจ รวมทั้งมีเป้าหมายที่จะแลกเปลี่ยนเรียนรู้สังคมและวัฒนธรรมไทยอีกทางหนึ่ง นอกจากนี้ทางหอการค้าโรมาเนีย-ไทย ยังได้เชิญให้ตนเดินทางไปเยือนโรมาเนีย เพื่อเจรจาการค้าการลงทุนในอนาคตอันใกล้อีกด้วย" นางนลินี กล่าว

ที่มา : https://www.thaigov.go.th/news/contents/details/73356