รัฐบาลไทย-ข่าวทำเนียบรัฐบาล-รัฐบาลคาดช่วงเทศกาลกินเจปีนี้คึกคัก กำชับพาณิชย์คุมเข้มทั้งปริมาณ คุณภาพ และราคา แนะประชาชนที่ไม่ได้รับความเป็นธรรม หรือพบเห็นพฤติกรรมเอาเปรียบผู้บริโภค โทร 1569


วันเสาร์ที่ 14 ตุลาคม 2566
14/10/2566
พิมพ์
รัฐบาลคาดช่วงเทศกาลกินเจปีนี้คึกคัก กำชับพาณิชย์คุมเข้มทั้งปริมาณ คุณภาพ และราคา แนะประชาชนที่ไม่ได้รับความเป็นธรรม หรือพบเห็นพฤติกรรมเอาเปรียบผู้บริโภค โทร 1569
รัฐบาลคาดช่วงเทศกาลกินเจปีนี้คึกคัก กำชับพาณิชย์คุมเข้มทั้งปริมาณ คุณภาพ และราคา แนะประชาชนที่ไม่ได้รับความเป็นธรรม หรือพบเห็นพฤติกรรมเอาเปรียบผู้บริโภค โทร 1569
วันที่ 14 ตุลาคม 2566 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  เทศกาลกินเจของทุกปีจะเป็นช่วงที่ประชาชนมีการจับจ่ายใช้สอย ช่วยกระตุ้นเศรษฐกิจได้อีกทางหนึ่ง ซึ่งที่ผ่านมายังมีผู้ประกอบการบางรายเอาเปรียบผู้บริโภค ฉวยโอกาสขึ้นราคาสินค้า โดยคาดว่าในปีเทศกาลกินเจ ระหว่างวันที่ 15 – 23 ตุลาคม 2566 จะคึกคัก มีประชาชนออกมาจับจ่ายใช้สอย ซื้อสินค้า และทำบุญมากยิ่งขึ้น รัฐบาลห่วงใยปัญหาสุขภาพของประชาชน มุ่งส่งเสริมให้ประชาชนมีสุขภาพดี  เชิญชวนประชาชนลดการกินเค็มในทุกเมนูเจเพื่อสุขภาพที่ดี ตลอดช่วงเทศกาลกินเจ ประจำปี 2566 ขอให้รับประทานอาหารให้ได้สารอาหาร 5 หมู่ แนะนำให้ประชากรบริโภคโซเดียมไม่เกิน 2,300 มก.ต่อวัน เพื่อช่วยลดอัตราเสี่ยงต่อการเกิดโรคหัวใจและหลอดเลือดลงได้ถึง 20%  โดยตั้งเป้าหมายลดพฤติกรรมการบริโภคโซเดียมของคนไทยลง 30% ภายในปี 2568
นายคารมกล่าวว่า รัฐบาลโดยกระทรวงพาณิชย์ กำชับให้หน่วยงานเกี่ยวข้องกำกับดูแลเรื่องราคาสินค้า พร้อมขอความร่วมมือผู้ประกอบการค้าขายในราคาที่เป็นธรรม” โดยกรมการค้าภายใน ได้มอบหมายให้เจ้าหน้าที่สายตรวจ ออกตรวจสอบตลาด และแหล่งจำหน่ายวัตถุดิบสำหรับประกอบอาหารเจอย่างใกล้ชิด เพื่อกำกับดูแลพฤติกรรมทางการค้า สถานการณ์ด้านราคาและปริมาณ ตลอดจนการปิดป้ายแสดงราคาจำหน่าย เพื่อให้ประชาชนผู้บริโภคได้รับความเป็นธรรมไม่ให้มีการฉวยโอกาสปรับขึ้นราคาสินค้าและเอาเปรียบผู้บริโภค ในช่วงเทศกาลกินเจปีนี้
“สำหรับประชาชนที่ไม่ได้รับความเป็นธรรมในการซื้อสินค้าและบริการ หรือพบเห็นพฤติกรรมที่เอาเปรียบผู้บริโภคสามารถร้องเรียนได้ที่สายด่วนกรมการค้าภายใน 1569 หรือสำนักงานพาณิชย์จังหวัดทั่วประเทศ หากพบการกระทำความผิดจะดำเนินการตามกฎหมายอย่างเด็ดขาด กรณีไม่ปิดป้ายแสดงราคามีโทษปรับไม่เกิน 10,000 บาท กรณีจำหน่ายสินค้าราคาสูงเกินสมควร กักตุนสินค้าและปฏิเสธการจำหน่ายต้องระวางโทษจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ”นายคารม ย้ำ

ที่มา : https://www.thaigov.go.th/news/contents/details/73337