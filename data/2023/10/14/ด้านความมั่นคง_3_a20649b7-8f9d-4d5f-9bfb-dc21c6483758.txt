รัฐบาลไทย-ข่าวทำเนียบรัฐบาล-กรมการจัดหางาน เผยความคืบหน้ากวาดล้างแคมป์แรงงานต่างชาติผิดกฎหมาย


วันเสาร์ที่ 14 ตุลาคม 2566
14/10/2566
พิมพ์
กรมการจัดหางาน เผยความคืบหน้ากวาดล้างแคมป์แรงงานต่างชาติผิดกฎหมาย
จังหวัดอยุธยา จับกุม 347 แรงงานไม่มีเอกสารการอนุญาตให้อยู่ในราชอาณาจักร และไม่มีใบอนุญาตทำงาน
นางสาวบุณยวีย์ ไขว้พันธ์ รักษาราชการแทนอธิบดีกรมการจัดหางาน เปิดเผยว่า  จากกรณี ชาวบ้านร้องเรียนว่ามีแรงงานต่างชาติกว่า 1,000 คน ที่พักอาศัยอยู่ในแคมป์ สร้างปัญหาเดือดร้อนรำคาญให้กับชาวบ้านในพื้นที่ ต.หนองน้ำส้ม อ.อุทัย จ.พระนครศรีอยุธยา โดยไม่มีระบบสาธารณสุข และปล่อยน้ำเสียลงทิ้งบ่อน้ำธรรมชาติจนใช้อุปโภคบริโภคไม่ได้ อีกทั้งยังก่อเหตุทะเลาะวิวาท และลักขโมยข้าวของพืชผลทางการเกษตรในพื้นที่หลายครั้ง เบื้องต้นได้มอบหมายสำนักงานจัดหางานจังหวัดพระนครศรีอยุธยา บูรณาการร่วมกับเจ้าหน้าที่ฝ่ายปกครอง เจ้าหน้าที่ตำรวจ เจ้าหน้าที่สาธารณสุขอำเภออุทัย และเจ้าหน้าที่แรงงานจังหวัดพระนครศรีอยุธยา ลงพื้นที่ตรวจสอบ เมื่อวันที่ 12 ตุลาคม 2566 เวลา 06.20 น. เมื่อไปถึงแคมป์ดังกล่าว พบแรงงานลักษณะท่าทางคล้ายคนต่างชาติเจ้าหน้าที่ฯ จึงได้เข้าแสดงตัวเป็นเจ้าพนักงาน และทำการตรวจสอบหนังสือเดินทางหรือเอกสารที่ใช้แทนหนังสือเดินทางและเอกสารที่เกี่ยวข้อง แต่ไม่สามารถนำมาแสดงต่อเจ้าพนักงานได้ จึงควบคุมตัวส่งพนักงานสอบสวน สภ.อุทัย เพื่อสอบสวนและดำเนินคดีตามกฎหมายต่อไป
ผลการสอบสวน ปรากฏว่าแรงงานต่างชาติ จำนวน 347 คน ประกอบด้วยสัญชาติเมียนมา 69 คน และสัญชาติกัมพูชา 278 คน ทั้งหมดยอมรับว่าเดินทางเข้ามาในราชอาณาจักรไทยผ่านทางช่องทางธรรมชาติ ไม่มีหนังสือเดินทางหรือเอกสารที่ใช้แทนหนังสือเดินทาง และไม่มีใบอนุญาตทำงาน จึงดำเนินคดีในข้อหาเป็นคนต่างด้าวอยู่ในราชอาณาจักรโดยไม่ได้รับอนุญาต ตามมาตรา 81 แห่งพระราชบัญญัติคนเข้าเมือง พ.ศ. 2522 และจะได้ขยายผลถึงนายจ้างสถานประกอบการที่จ้างแรงงานต่างด้าวเพื่อดำเนินคดีตามพระราชกำหนดการบริหารจัดการการทำงานของคนต่างด้าว พ.ศ.2560 และที่แก้ไขเพิ่มเติมต่อไป
“กรมการจัดหางาน กระทรวงแรงงาน ได้ส่งเจ้าหน้าที่ลงพื้นที่ปูพรมตรวจสอบการทำงานของแรงงานต่างด้าวและสถานประกอบการอย่างเคร่งครัด เพื่อตรวจสอบ ควบคุม และดำเนินคดีแรงงานต่างด้าวที่ทำงานผิดกฎหมาย พร้อมประชาสัมพันธ์สร้างการรับรู้ให้นายจ้างสถานประกอบการ และแรงงานต่างด้าวที่เข้ามาทำงานในประเทศไทยปฏิบัติตามกฎหมายอย่างถูกต้อง
“กรมการจัดหางานใช้มาตรการลงพื้นที่สุ่มตรวจโดยไม่แจ้งล่วงหน้า และตรวจสอบตามที่ได้รับแจ้งเบาะแสร้องทุกข์จากประชาชนมา โดยขอฝากประชาสัมพันธ์ไปยังผู้ที่พบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย ให้ช่วยกันแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02-354-1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน” รองอธิบดีกรมการจัดหางาน กล่าว

ที่มา : https://www.thaigov.go.th/news/contents/details/73350