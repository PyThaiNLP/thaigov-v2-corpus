รัฐบาลไทย-ข่าวทำเนียบรัฐบาล-“ภูมิธรรม” สั่งลุย ผนึกพันธมิตร ลดราคาสินค้าเทศกาลกินเจ ดูแลค่าครองชีพคนไทยทั้งประเทศ


วันเสาร์ที่ 14 ตุลาคม 2566
14/10/2566
พิมพ์
“ภูมิธรรม” สั่งลุย ผนึกพันธมิตร ลดราคาสินค้าเทศกาลกินเจ ดูแลค่าครองชีพคนไทยทั้งประเทศ
“ภูมิธรรม” สั่งลุย ผนึกพันธมิตร ลดราคาสินค้าเทศกาลกินเจ ดูแลค่าครองชีพคนไทยทั้งประเทศ
วันที่ 14 ตุลาคม 2566  “ภูมิธรรม” สั่งพาณิชย์ลุยจับมือพันธมิตร 534 ราย จำหน่ายสินค้าเทศกาลกินเจราคาถูกทั่วประเทศ ทั้งวัตถุดิบอาหารเจ อาหารเจปรุงสำเร็จ เพื่อช่วยลดภาระค่าครองชีพให้กับพี่น้องประชาชน เผยยังจัดโมบายธงฟ้า 100 จุดนำสินค้าจำหน่ายให้กับคนกรุงเทพและปริมณฑลด้วย ระบุปีนี้สินค้าส่วนใหญ่ราคาทรงตัว ผักถูกกว่าปีก่อน ย้ำปัญหาขาดแคลนไม่มี หลังประสานนำผักอัดเข้าสู่ตลาดเต็มที่
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เปิดเผยว่า กระทรวงพาณิชย์ได้ร่วมกับพันธมิตรต่าง ๆ ทั้งห้างสรรพสินค้าทั่วประเทศ ห้างท้องถิ่น ตลาดกลาง และตลาดสดต่าง ๆ รวมถึงร้านค้า ร้านธงฟ้า รวม 534 ราย ร่วมจัดงาน พาณิชย์สั่งลุย เทศกาลกินเจ ตั้งแต่วันที่ 14-23 ตุลาคม 2566 โดยนำสินค้าที่เกี่ยวข้องกับเทศกาลกินเจ มาจำหน่ายให้กับประชาชน เพื่อช่วยลดรายจ่ายให้กับระชาชน และสามารถเข้าร่วมเทศกาลทำบุญในราคาที่ไม่แพงจนเกินไป จะได้อิ่มบุญ อิ่มความรู้สึกที่ดี ๆ
โดยสินค้าที่นำมาลดราคา ประกอบด้วย กลุ่ม 1 วัตถุดิบ เครื่องปรุง อาหารเจ 86 ราย ประกอบด้วย ผู้ผลิต ห้างค้าปลีก-ค้าส่ง ร้านสะดวกซื้อ ห้างท้องถิ่น กลุ่ม 2 อาหารปรุงสำเร็จ เมนูทางเลือกราคาประหยัด ราคา 30-45 บาท 448 แห่ง ประกอบด้วยตลาดกลาง ตลาดสด ร้านอาหารธงฟ้า ห้างค้าปลีก-ค้าส่ง ห้างท้องถิ่น และกลุ่ม 3 Mobile ธงฟ้า จำหน่ายสินค้าจำเป็น สินค้าเจ และผักเจ 100 จุดทั่วกรุงเทพ และนิคมอุตสาหกรรม 7 จุด ลดราคามากถึง 70% ตามแต่ต้นทุนของสินค้า
“เทศกาลกินเจที่จะเกิดขึ้นตั้งแต่วันนี้เป็นต้นไป และวันนี้เป็นวันล้างท้อง กระทรวงพาณิชย์ได้เห็นความสำคัญในสิ่งที่พี่น้องประชาชนให้ความสนใจและถือปฏิบัติมาเป็นเวลานานทุกปี เราอยากจะเห็นพี่น้องประชาชนเข้าร่วมเทศกาลกินเจได้มีโอกาสเข้าถึงสินค้าราคาถูก สามารถรับประทานผักผลไม้ในราคาที่ถูก จึงได้ร่วมมือกับพันธมิตร นำสินค้าราคาถูก มาจำหน่ายให้กับพี่น้องประชาชน และยังได้เจาะลึกไปยังแหล่งชุมชน แหล่งที่มีแรงงาน ผู้มีรายได้น้อยอยู่อาศัย เพื่อช่วยลดภาระค่าครองชีพ ตามนโยบายที่กระทรวงพาณิชย์ตั้งใจดำเนินการให้พี่น้องประชาชน”นายภูมิธรรมกล่าว
สำหรับสถานการณ์สินค้าวัตถุดิบอาหารเจ ส่วนใหญ่มีราคาทรงตัว แต่โปรตีนเกษตรปรับขึ้นเล็กน้อย ตามต้นทุนที่สูงขึ้น ส่วนผัก และผลไม้ ปีนี้ไม่ได้แพงปกว่าปีที่แล้ว และหลายรายการปรับลดลงมา แต่บางรายการราคาสูงขึ้นเล็กน้อย แต่ก็ไม่แพงเท่าปีที่แล้ว เช่น ผักบุ้งขาด เพราะเป็นช่วงฝนตก หรือผักคะน้า ที่มีเรื่องโรคราเข้ามาเกี่ยวข้อง แต่กระทรวงพาณิชย์ได้ประสานตลาดกลาง ทำการเชื่อมโยงผักสดจากเกษตรกร กลุ่มเกษตรกรเข้ามาจำหน่ายอย่างต่อเนื่องแล้ว
ทั้งนี้ กระทรวงพาณิชย์ต้องขอบคุณพันธมิตรทั้งหมด ขอบคุณตลาดกลาง ตลาดไท ซึ่งเป็นศูนย์กลางที่ทำให้นโยบายรัฐบาลต่าง ๆ เกิดขึ้น และขอบคุณพันธมิตรร้านค้า ผู้ประกอบการ ผู้ผลิต ที่ช่วยกระจายสินค้า ขอบคุณกระทรวงพาณิชย์ ปลัดกระทรวงพาณิชย์ อธิบดีภายในกรมการค้าภายใน ผู้บริหาร และเจ้าหน้าที่ทุกท่าน ที่ช่วยลดรายจ่ายให้พี่น้องประชาชน ทำให้มีรายได้เพิ่มขึ้น จากรายจ่ายที่ลดลง และขอบคุณสื่อมวลชนทุกที่ช่วยกันประชาสัมพันธ์งานนี้ ช่วยสื่อสารประชาสัมพันธ์ให้ผู้บริโภคได้ไปซื้อสินค้าราคาถูก

ที่มา : https://www.thaigov.go.th/news/contents/details/73352