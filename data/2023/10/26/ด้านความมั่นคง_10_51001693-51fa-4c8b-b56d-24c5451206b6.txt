รัฐบาลไทย-ข่าวทำเนียบรัฐบาล-กสร. ยันให้ความเป็นธรรมลูกจ้างร้านอาหารญี่ปุ่น หากนายจ้างผิดจริงพร้อมย้ำ ให้ลูกจ้างทำงานต้องจ่ายค่าจ้าง “เป็นเงิน”


วันพฤหัสบดีที่ 26 ตุลาคม 2566
26/10/2566
พิมพ์
กสร. ยันให้ความเป็นธรรมลูกจ้างร้านอาหารญี่ปุ่น หากนายจ้างผิดจริงพร้อมย้ำ ให้ลูกจ้างทำงานต้องจ่ายค่าจ้าง “เป็นเงิน”
กสร. ยันให้ความเป็นธรรมลูกจ้างร้านอาหารญี่ปุ่น หากนายจ้างผิดจริงพร้อมย้ำ ให้ลูกจ้างทำงานต้องจ่ายค่าจ้าง “เป็นเงิน”
กรมสวัสดิการและคุ้มครองแรงงาน ส่งเจ้าหน้าที่สอบข้อเท็จจริงลูกจ้างร้านอาหารญี่ปุ่น ยืนยันพร้อมให้ความเป็นธรรม หากพิสูจน์แล้วพบนายจ้างผิดจริง ย้ำชัด นายจ้างให้ลูกจ้างทำงานต้องจ่ายค่าจ้างเป็นเงินเท่านั้น ตาม พ.ร.บ. คุ้มครองแรงงาน พ.ศ. 2541
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) กล่าวถึงกรณีที่มีข่าวปรากฏตามสื่อว่า ลูกจ้างหญิงร้านอาหารญี่ปุ่น อ้างถูกนายจ้างทำร้ายร่างกายและไม่จ่ายค่าจ้าง ว่า ได้สั่งการให้พนักงานตรวจแรงงาน ร่วมกับทีมสหวิชาชีพ สอบข้อเท็จจริงลูกจ้างเพื่อให้ความช่วยเหลือทันที ซึ่งการดำเนินการดังกล่าวอยู่ระหว่างกระบวนการสอบสวนข้อเท็จจริงร่วมกับหน่วยงานที่เกี่ยวข้อง เพื่อกำหนดแนวทางดำเนินการตามแนวทางการปฏิบัติตามกลไกการส่งต่อระดับชาติ (NRM) ต่อไป ทั้งนี้ หากข้อเท็จจริงพิสูจน์ได้ว่า นายจ้างไม่จ่ายค่าจ้าง ไม่จัดวันหยุด และไม่จัดเวลาพักระหว่างทำงานจริง นายจ้างก็จะมีความผิดตามพระราชบัญญัติคุ้มครองแรงงาน พ.ศ. 2541 ซึ่ง กสร. จะดำเนินการตามขั้นตอนของกฎหมายต่อไป อย่างไรก็ตาม กสร. พร้อมให้ความคุ้มครองแรงงาน แต่ต้องรับฟังข้อเท็จจริงของทั้งสองฝ่ายให้ได้ข้อยุติ เพื่อพิจารณาดำเนินการให้ทั้งสองฝ่ายได้รับความเป็นธรรม
นางโสภา กล่าวต่อไปว่า อยากขอย้ำเตือนไปยังนายจ้างที่มีลูกจ้างตั้งแต่ 1 คนขึ้นไป ว่า ขอให้ท่านศึกษาข้อกฎหมาย และจะต้องปฏิบัติให้ถูกต้องตามพระราชบัญญัติคุ้มครองแรงงาน พ.ศ. 2541 หากมีการจ้างลูกจ้างให้ทำงาน จะต้องจ่ายค่าตอบแทนเป็นเงินเท่านั้น ไม่สามารถให้เป็นอย่างอื่นทดแทนได้ และต้องจ่ายค่าจ้างไม่ต่ำกว่าอัตราค่าจ้างขั้นต่ำของในแต่ละพื้นที่ หากนายจ้าง ลูกจ้าง มีข้อสงสัยหรือต้องการคำแนะนำ สามารถสอบถามข้อมูลได้ที่ สำนักงานสวัสดิการและคุ้มครองแรงงานจังหวัดทุกจังหวัดหรือสำนักงานสวัสดิการและคุ้มครองแรงงานกรุงเทพมหานครพื้นที่ 1-10 สายด่วน 1506 กด 3 สายด่วน 1546 หรือ www.labour.go.th

ที่มา : https://www.thaigov.go.th/news/contents/details/73802