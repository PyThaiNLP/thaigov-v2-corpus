รัฐบาลไทย-ข่าวทำเนียบรัฐบาล-รมว.ศุภมาส ร่วมยินดีครบรอบ 85 ปี สถาปนาคณะพาณิชยศาสตร์และการบัญชี จุฬาฯ


วันพฤหัสบดีที่ 26 ตุลาคม 2566
รมว.ศุภมาส ร่วมยินดีครบรอบ 85 ปี สถาปนาคณะพาณิชยศาสตร์และการบัญชี จุฬาฯ
รมว.ศุภมาส ร่วมยินดีครบรอบ 85 ปี สถาปนาคณะพาณิชยศาสตร์และการบัญชี จุฬาฯ
เมื่อวันที่ 26 ต.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) พร้อมด้วยนางสาวสุชาดา แทนทรัพย์ เลขานุการ รัฐมนตรีกระทรวง อว. ได้เข้าร่วมแสดงความยินดีเนื่องในโอกาสครบรอบ 85 ปี แห่งการสถาปนาคณะพาณิชยศาสตร์ จุฬาลงกรณ์มหาวิทยาลัย โดยมี ศ.ดร.บัณฑิต เอื้ออาภรณ์ อธิการบดีจุฬาฯ และ รศ.ดร.วิเลิศ ภูริวัชร คณบดีคณะพาณิชย์ฯ จุฬาฯ ให้การต้อนรับ ณ CBS Lounge ชั้น 1 อาคารอนุสรณ์ 50 ปี จุฬาลงกรณ์มหาวิทยาลัย
นางสาวศุภมส กล่าวว่า ขอแสดงความยินดีกับคณะผู้บริหาร อาจารย์ บุคลากรและนิสิต เนื่องในโอกาสครบรอบการสถาปนาคณะพาณิชยศาสตร์และการบัญชี เป็นปีที่ 85 ซึ่งคณะพาณิชย์ฯ จุฬาฯ นับเป็นคณะแรกของประเทศไทยที่ก่อตั้งขึ้นเพื่อผลิตบุคลากรสนองความต้องการของภาคธุรกิจของประเทศจากรุ่นสู่รุ่น เป็นส่วนหนึ่งที่สำคัญในการพัฒนากำลังคนที่สร้างความเจริญก้าวหน้าให้กับเศรษฐกิจของไทยตลอดมานับตั้งแต่เริ่มก่อตั้งคณะมา
รมว.กระทรวง อว. กล่าวต่อว่า กระทรวง อว. ได้เล็งเห็นถึงความก้าวหน้าของคณะพาณิชย์ฯ จุฬาฯ ทั้งในด้านวิชาการ ด้านการพัฒนางานวิจัย และด้านการมีส่วนร่วมกับภาคส่วนต่าง ๆ ในการสร้างนวัตกรรม เพื่อตอบโจทย์ภาคธุรกิจและสังคม ซึ่งสอดคล้องกับแนวทางและนโยบายของกระทรวง อว. มาโดยตลอด จึงขออวยพรให้คณะพาณิชย์ฯ จุฬาฯ มีความเจริญก้าวหน้า เติบโตขึ้นอย่างยั่งยืน และเป็นกำลังสำคัญของประเทศชาติต่อไป

ที่มา : https://www.thaigov.go.th/news/contents/details/73779