รัฐบาลไทย-ข่าวทำเนียบรัฐบาล-มท.1 เตรียมนำคณะผู้บริหารมหาดไทยล่องใต้ ติดตามการทำงานกลุ่มจังหวัดภาคใต้ฝั่งอันดามันตามข้อสั่งการนายกรัฐมนตรีเพื่อเตรียมรับนักท่องเที่ยวช่วงไฮซีซัน เน้นย้ำนโยบายสำคัญของกระทรวง


วันพฤหัสบดีที่ 26 ตุลาคม 2566
26/10/2566
พิมพ์
มท.1 เตรียมนำคณะผู้บริหารมหาดไทยล่องใต้ ติดตามการทำงานกลุ่มจังหวัดภาคใต้ฝั่งอันดามันตามข้อสั่งการนายกรัฐมนตรีเพื่อเตรียมรับนักท่องเที่ยวช่วงไฮซีซัน เน้นย้ำนโยบายสำคัญของกระทรวง
มท.1 เตรียมนำคณะผู้บริหารมหาดไทยล่องใต้ ติดตามการทำงานกลุ่มจังหวัดภาคใต้ฝั่งอันดามันตามข้อสั่งการนายกรัฐมนตรีเพื่อเตรียมรับนักท่องเที่ยวช่วงไฮซีซัน พร้อมเน้นย้ำนโยบายสำคัญของกระทรวง
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า ในวันที่ 26 ต.ค. 66 นายอนุทิน ชาญวีรกูล รองนายกรัฐมนตรีและรมว.มหาดไทย มีกำหนดจะนำคณะผู้บริหารกระทรวงประกอบด้วย นายสุทธิพงษ์ จุลเจริญ ปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นายไชยวัฒน์ จุนถิรพงศ์ อธิบดีกรมป้องกันและบรรเทาสาธารณภัย นายพงศ์รัตน์ ภิรมย์รัตน์ อธิบดีกรมโยธาธิการและผังและผังเมือง นายขจร ศรีชวโนทัย อธิบดีกรมส่งเสริมการปกครองท้องถิ่น ลงพื้นที่ตรวจราชการกลุ่มจังหวัดภาคใต้ฝั่งอันดามัน ณ จังหวัดพังงา และจังหวัดภูเก็ต
การลงพื้นที่ในครั้งนี้ รมว.มหาดไทยมีกำหนดการจะเป็นประธานในโครงการอบรมสัมมนาเพื่อพัฒนาประสิทธิภาพในการปฏิบัติงานของบุคลากร องค์การบริหารส่วนจังหวัดภาคใต้ ประจำปีงบประมาณ 2566 ที่ อ.ตะกั่วป่า จ.พังงา จากนั้นจะเป็นประธานในการประชุมหัวหน้าส่วนราชการในพื้นที่ภาคใต้ฝั่งอันดามัน ซึ่งประกอบด้วย กระบี่ ตรัง พังงา ภูเก็ต ระนอง และสตูล ณ ห้องประชุมท่าอากาศยานภูเก็ต จ.ภูเก็ต
น.ส.ไตรศุลี กล่าวว่า การลงพื้นที่ครั้งนี้ นายอนุทินและคณะจะติดตามการทำงานของฝ่ายปฏิบัติการของกระทรวงมหาดไทยในส่วนที่เกี่ยวเนื่องกับข้อสั่งการของนายเศรษฐา ทวีสิน นายกรัฐมนตรีและรมว.คลัง สำหรับพื้นที่กลุ่มจังหวัดภาคใต้ฝั่งอันดามัน อาทิ นโยบายการเตรียมความพร้อมเพื่อรับการท่องเที่ยวในไฮซีซัน โดยเฉพาะส่วนที่เกี่ยวข้องกับความปลอดภัยของนักท่องเที่ยว ส่วนนโยบายของกระทรวงมหาดไทยจะได้ติดตามในประเด็นการจัดระเบียบสังคม ปัญหายาเสพติด การขออนุญาตเปิดสถานบันเทิง และการแก้ไขปัญหาน้ำประปา
นอกจากนี้ ยังเป็นโอกาสที่ นายอนุทิน และผู้บริหารกระทรวงมหาดไทยจะได้รับฟังปัญหาหรือประเด็นในพื้นที่ซึ่งบุคลากรในพื้นที่จะได้สะท้อนและให้ฝ่ายบริหารร่วมขับเคลื่อนเพื่อเกิดประโยชน์สูงสุดแก่พี่น้องประชาชนในภาคใต้ฝั่งอันดามัน ตลอดจนเป็นการกระชับความสัมพันธ์ใกล้ชิดระหว่างฝ่ายบริหาร และฝ่ายปฏิบัติการของกระทรวงมหาดไทยด้วย

ที่มา : https://www.thaigov.go.th/news/contents/details/73786