รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ลงพื้นที่ขับเคลื่อนอุตสาหกรรมในพื้นที่ จ.ตรัง พร้อมดันผู้ประกอบการทุกระดับ


วันพฤหัสบดีที่ 26 ตุลาคม 2566
26/10/2566
พิมพ์
รัฐมนตรีฯ พิมพ์ภัทรา ลงพื้นที่ขับเคลื่อนอุตสาหกรรมในพื้นที่ จ.ตรัง พร้อมดันผู้ประกอบการทุกระดับ
รัฐมนตรีฯ พิมพ์ภัทรา ลงพื้นที่ขับเคลื่อนอุตสาหกรรมในพื้นที่ จ.ตรัง พร้อมดันผู้ประกอบการทุกระดับ
จ.ตรัง 24 ตุลาคม 2566 - นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมขับเคลื่อนนโยบายและแนวทางการพัฒนาอุตสาหกรรมในพื้นที่จังหวัดตรัง โดยมี นายณัฐพล รังสิตพล ปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม และผู้บริหารของกระทรวงอุตสาหกรรม ร่วมประชุม โดยมี นางพรทิพา อัครสุต อุตสาหกรรมจังหวัดตรัง และภาคีเครือข่าย ให้การต้อนรับ ณ ห้องประชุมนารายณ์ สำนักงานอุตสาหกรรมจังหวัดตรัง
การประชุมขับเคลื่อนนโยบายและแนวทางการพัฒนาอุตสาหกรรมในพื้นที่จังหวัดตรัง ได้มุ่งเน้นในประเด็นต่าง ๆ ได้แก่ 1) การเพิ่มพื้นที่สีเขียวในพื้นที่ที่มีผู้ประกอบการโรงงานอุตสาหกรรม เพื่อเป็นการห่วงใยสิ่งแวดล้อมรอบโรงงาน 2) เร่งต่อยอดส่งเสริมวิสาหกิจชุมชน โดยให้ธนาคารวิสาหกิจขนาดกลางและขนาดย่อมแห่งประเทศไทย เข้าสนับสนุน 3) การออกแบบโปรแกรมต่าง ๆ เพื่อผู้ประกอบการทุกระดับในการเข้าถึงสินเชื่อ และเติมความพร้อมให้วิสาหกิจชุมชนเพื่อยกระดับเข้าภาคอุตสาหกรรม
สภาอุตสาหกรรมภาคใต้ ได้นำข้อหารือของภาคเอกชนพื้นที่จังหวัดตรังเสนอต่อรัฐมนตรีฯ คือ 1) การปรับผังเมืองให้สามารถลงทุน และให้มีการลงทุนในธุรกิจ BCG เพิ่มมากขึ้น 2) การลงทุน Solar Cell เพื่อลดค่าไฟฟ้า และการลดคาร์บอนเครดิต 3) Land Bridge ของพื้นที่จังหวัดระนองและจังหวัดชุมพร เพื่อลดต้นทุนการขนส่ง 4) การทำธุรกิจต่อเนื่องจากการผลิตน้ำมันปาล์ม เช่น การผลิตก๊าซมีเทน 5) การยกระดับฝีมือแรงงานภาคอุตสาหกรรม เพื่อพัฒนาระบบอัตโนมัติ 6) CSR การปลูกตันไม้ 1 แสนต้น ภายในปี พ.ศ.2565 - 2567 เพื่อลดก๊าซคาร์บอนไดออกไซด์ 7) อยากให้ชาวจังหวัดตรังมีรายได้ต่อหัวประชากรเพิ่มมากขึ้น
รัฐมนตรีว่าการกระทรวงอุตสาหกรรม กล่าวว่า "รัฐบาลเตรียมพร้อมขับเคลื่อนโครงการสะพานเศรษฐกิจภาคใต้ หรือ แลนด์บริดจ์ในพื้นที่ จ.ตรังไม่ใช่แค่การศึกษาดูงานแต่จะเกิดขึ้นจริง ในฐานะรัฐมนตรีว่าการกระทรวงอุตสาหกรรม มองถึงการมีพื้นที่เพื่อการสร้างนิคม อุตสาหกรรมอย่างต่อเนื่อง พร้อมสร้างความเชื่อมั่นให้ต่างประเทศลงทุนภาคอุตสาหกรรมในประเทศไทย และเน้นย้ำให้ผู้ประกอบการปรับตัวให้ทันสมัยเท่าทันกับการเปลี่ยนแปลง โดยกระทรวงอุตสาหกรรมพร้อมสนับสนุนส่งเสริม SMEs โดยสั่งเร่งมาตรการพิจารณาสินเชื่อให้ตอบโจทย์กับผู้ประกอบการที่ต้องการยกระดับในทุกอุตสาหกรรม"

ที่มา : https://www.thaigov.go.th/news/contents/details/73769