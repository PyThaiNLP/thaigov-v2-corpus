รัฐบาลไทย-ข่าวทำเนียบรัฐบาล-ขสมก. เปิดเส้นทางเดินรถโดยสาร สาย 4-7E วัดคู่สร้าง - จุฬาลงกรณ์มหาวิทยาลัย (ทางด่วน) 


วันพฤหัสบดีที่ 26 ตุลาคม 2566
ขสมก. เปิดเส้นทางเดินรถโดยสาร สาย 4-7E วัดคู่สร้าง - จุฬาลงกรณ์มหาวิทยาลัย (ทางด่วน)
เริ่ม 1 พฤศจิกายน 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามแผนปฏิรูปเส้นทางรถโดยสารประจำทางในเขตกรุงเทพมหานคร และจังหวัดที่มีเส้นทางต่อเนื่อง องค์การขนส่งมวลชนกรุงเทพ (ขสมก.) มีเส้นทางเดินรถโดยสาร 107 เส้นทาง ซึ่งกรมการขนส่งทางบกได้อนุมัติใบอนุญาตประกอบการขนส่งประจำทางให้กับ ขสมก. แล้วบางส่วน โดย 1 ในนั้น คือ สาย 4-7E  เส้นทางวัดคู่สร้าง - จุฬาลงกรณ์มหาวิทยาลัย (ทางด่วน) ขสมก. จึงเตรียมจัดเดินรถโดยสาร เพื่อวิ่งให้บริการประชาชนในเส้นทางสาย 4-7E ตั้งแต่วันที่ 1 พฤศจิกายน 2566 เป็นต้นไป โดยจัดรถโดยสารปรับอากาศใช้เชื้อเพลิงก๊าซธรรมชาติ (NGV) แบบชานต่ำ (Low Floor) 14 คัน ให้บริการในวันธรรมดาวันละ 88 เที่ยว ให้บริการในวันหยุด วันละ 84 เที่ยว ตั้งแต่เวลา 05.00 - 22.00 น. โดยจัดเก็บค่าโดยสารในอัตรา 15, 20 และ 25 บาท ตามระยะทาง (กรณีขึ้นทางด่วนจัดเก็บค่าธรรมเนียมเพิ่มอีก 2 บาท) ผู้ใช้บริการสามารถชำระค่าโดยสารผ่านบัตรโดยสารอิเล็กทรอนิกส์ทุกประเภทของ ขสมก. บัตรประจำตัวประชาชน (บัตรสวัสดิการแห่งรัฐ) สแกน QR Code ผ่านโมบายแบงก์กิ้ง และบัตรเดบิต - เครดิต ที่มีสัญลักษณ์คอนแทคเลสของทุกธนาคาร โดยเส้นทางเดินรถโดยสาร สาย 4-7E มีรายละเอียดเส้นทาง ดังนี้
- เที่ยวไป เริ่มต้นจากวัดคู่สร้าง ไปตามถนนประชาอุทิศ ถึงแยกประชาอุทิศ เลี้ยวขวาไปตามถนนสุขสวัสดิ์ ขึ้นทางพิเศษเฉลิมมหานครที่ด่านสุขสวัสดิ์ ไปตามทางพิเศษเฉลิมมหานคร และทางพิเศษศรีรัช ลงทางพิเศษที่ด่านสาทร ไปตามถนนเจริญราษฎร์ เลี้ยวขวาไปตามถนนสาทรเหนือ เลี้ยวซ้ายไปตามถนนนราธิวาสราชนครินทร์ เลี้ยวขวาไปตามถนนสีลม ถึงแยกศาลาแดง เลี้ยวซ้ายไปตามถนนพระรามที่ 5 ถึงแยกอังรีดูนังต์ เลี้ยวขวาไปตามถนนอังรีดูนังต์ ไปสุดเส้นทางที่จุฬาลงกรณ์มหาวิทยาลัย
- เที่ยวกลับ เริ่มต้นจากจุฬาลงกรณ์มหาวิทยาลัย ไปตามถนนอังรีดูนังต์ ถึงแยกเฉลิมเผ่า เลี้ยวซ้ายไปตามถนนพระรามที่ 1 ถึงแยกปทุมวัน เลี้ยวซ้ายไปตามถนนพญาไท ถึงแยกสามย่าน เลี้ยวซ้ายไปตามถนนพระรามที่ 4 ถึงแยกศาลาแดง เลี้ยวขวาไปตามถนนสีลม เลี้ยวซ้ายไปตามถนนนราธิวาสราชนครินทร์ เลี้ยวขวาไปตามถนนสาทรใต้ เลี้ยวซ้ายไปตามถนนเจริญราษฎร์ แล้วไปตามเส้นทางเดิม ไปสุดเส้นทางที่วัดคู่สร้าง

ที่มา : https://www.thaigov.go.th/news/contents/details/73763