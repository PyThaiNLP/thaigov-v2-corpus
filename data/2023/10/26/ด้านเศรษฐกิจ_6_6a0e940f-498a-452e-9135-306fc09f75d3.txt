รัฐบาลไทย-ข่าวทำเนียบรัฐบาล-กรมทางหลวงชนบท ระดมกำลังเจ้าหน้าที่และเครื่องจักร ซ่อมแซมถนนสาย กส.4001 จังหวัดกาฬสินธุ์ 


วันพฤหัสบดีที่ 26 ตุลาคม 2566
กรมทางหลวงชนบท ระดมกำลังเจ้าหน้าที่และเครื่องจักร ซ่อมแซมถนนสาย กส.4001 จังหวัดกาฬสินธุ์
เนื่องจากได้รับผลกระทบจากอุทกภัย พร้อมติดตั้งป้ายเตือนและติดตามสถานการณ์อย่างใกล้ชิด เพื่อความปลอดภัยในการเดินทางของประชาชน
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 16 (กาฬสินธุ์) และแขวงทางหลวงชนบทกาฬสินธุ์ ระดมกำลังเจ้าหน้าที่พร้อมเครื่องจักร เร่งซ่อมแซมถนนทางหลวงชนบท สาย กส.4001 แยก ทล.2291 - บ้านโคกกลาง อำเภอนาคู และเต่างอย จังหวัดกาฬสินธุ์ - สกลนคร บริเวณช่วง กม. ที่ 10+400 หลังจากได้รับผลกระทบจากอุทกภัยน้ำกัดเซาะไหล่ทางทรุดตัว ไม่สามารถสัญจรผ่านได้ โดยคาดว่าจะซ่อมแซมเพื่อให้ประชาชนสามารถสัญจรผ่านได้ชั่วคราวภายในวันที่ 27 ตุลาคม 2566 เพื่อบรรเทาความเดือดร้อนและอำนวยความสะดวกปลอดภัยให้กับประชาชนในพื้นที่อย่างทันท่วงที นอกจากนี้ ทช. ได้สำรวจออกแบบ และเสนอขอรับการจัดสรรงบประมาณในการฟื้นฟูเส้นทางที่ได้รับผลกระทบจากอุทกภัย เพื่อซ่อมแซมฟื้นฟูถนนที่ได้รับความเสียหายให้กลับคืนสู่สภาพเดิม ประชาชนสามารถเดินทางได้อย่างสะดวกปลอดภัยอย่างยั่งยืน

ที่มา : https://www.thaigov.go.th/news/contents/details/73770