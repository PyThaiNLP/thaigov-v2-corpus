รัฐบาลไทย-ข่าวทำเนียบรัฐบาล-นายกฯ คาดเรื่องกฎหมายสมรสเท่าเทียม เข้าที่ประชุม ครม. อังคาร 31 ต.ค. นี้ หากผ่านการพิจารณาของ ครม. เตรียมนำเข้าสู่การพิจารณาของสภาฯ เป็นวาระแรก ยืนยันพร้อมสนับสนุนอย่างเต็มที่


วันพฤหัสบดีที่ 26 ตุลาคม 2566
26/10/2566
พิมพ์
นายกฯ คาดเรื่องกฎหมายสมรสเท่าเทียม เข้าที่ประชุม ครม. อังคาร 31 ต.ค. นี้ หากผ่านการพิจารณาของ ครม. เตรียมนำเข้าสู่การพิจารณาของสภาฯ เป็นวาระแรก ยืนยันพร้อมสนับสนุนอย่างเต็มที่
นายกฯ คาดเรื่องกฎหมายสมรสเท่าเทียม เข้าที่ประชุม ครม. อังคาร 31 ต.ค. นี้ หากผ่านการพิจารณาของ ครม. เตรียมนำเข้าสู่การพิจารณาของสภาฯ เป็นวาระแรก ยืนยันพร้อมสนับสนุนอย่างเต็มที่
วันนี้ (26 ตุลาคม 2566) เวลา 9.30 น ณ ห้องสีเขียว ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุมเกี่ยวกับกฎหมายสมรสเท่าเทียม/กฎหมายรับรองเพศสภาพ/การยกเลิกการปราบปรามการค้าประเวณี/การเสนอตัวเป็นเจ้าภาพ Bangkok World Pride และส่งเสริมงาน Pride Parade/การขยายสิทธิบัตรทองเพื่อคนข้ามเพศ โดยมีปลัดกระทรวงที่เกี่ยวข้อง และผู้แทนหน่วยงาน องค์กรที่เกี่ยวข้องเข้าร่วมประชุม
นายชัย วัชรงค์ โฆษกประจำสำนักนายกรัฐมนตรี เปิดเผยภายหลังการประชุม ว่า นายกรัฐมนตรีคาดว่า จะนำเรื่องกฎหมายสมรสเท่าเทียมเข้าที่ประชุมคณะรัฐมนตรี (ครม.) ในวันอังคารที่ 31 ตุลาคม 2566 นี้ และจะบรรจุเป็นวาระแรกที่จะเข้าในการเปิดสมัยประชุมสภาฯ ต่อไป ซึ่งจะเริ่มต้นขึ้นประมาณต้นเดือนธันวาคม โดยนายกรัฐมนตรีให้ความมั่นใจว่า รัฐบาลพร้อมจะผลักดันสนับสนุนกฎหมายสมรสเท่าเทียม รวมถึงกฎหมายอื่น ๆ ที่เกี่ยวข้อง พร้อมจะเป็นคนเจรจากับทุกหน่วยงานเพื่อทลายกำแพงดังกล่าว ขอให้ทุกคนอดทนไว้ ต้องการให้วางแผนทำโรดแมปผ่านการพูดคุยหารือจากทุกภาคส่วนในวงกว้าง เพื่อที่รัฐบาลจะได้สนับสนุนอย่างเต็มที่ ไม่ต้องการให้เสียเวลา เมื่อรัฐบาลยื่นต่อสภาฯ พิจารณาต้องการให้ผ่านในรอบเดียว
นายกรัฐมนตรีกล่าวถึงปัญหาที่เป็นกังวลคือเรื่องของความมั่นคง อย่างเช่น เรื่องการเกณฑ์ทหาร ซึ่งส่วนใหญ่ไม่ต้องการจะเข้ารับการเป็นทหาร หากมีการเปลี่ยนแปลงคำนำหน้าจะต้องเข้ารับการตรวจเลือกเป็นทหารเกณฑ์ตามกฎหมาย ตอนนี้รัฐบาลกำลังเปลี่ยนการเกณฑ์ทหารให้เป็นความสมัครใจ ในส่วนเรื่องการยกเลิกการค้าประเวณี นายกรัฐมนตรีแสดงความห่วงใยต่อสังคมและวัฒนธรรมของไทยที่อยู่รวมกันอย่างหลากหลาย แต่พร้อมจะหารือกับหน่วยงานที่เกี่ยวข้องเพื่อให้ได้ข้อสรุปที่เกิดประโยชน์ สำหรับเรื่องการเสนอตัวเป็นเจ้าภาพ Bangkok World Pride  และส่งเสริมงาน Pride Parade นายกรัฐมนตรียืนยันรัฐบาลพร้อมสนับสนุนอย่างเต็มที่ในทุก ๆ ด้าน รวมถึงเรื่องงบประมาณ เพื่อให้ประเทศไทยเป็นเจ้าภาพจัดงาน Bangkok World Pride 2028 ซึ่งจะเป็นการกระตุ้นเศรษฐกิจ แสดงให้เห็นถึงการยอมรับและเปิดกว้างทางความคิดมากยิ่งขึ้น ทั้งนี้ นายกรัฐมนตรีได้ขอบคุณทุกภาคส่วนที่ได้ให้ข้อเสนอแนะที่เป็นประโยชน์ ขอให้ทุกคนสบายใจ ยืนยันส่วนตัวผลักดัน สนับสนุน ส่งเสริมอย่างเต็มที่

ที่มา : https://www.thaigov.go.th/news/contents/details/73780