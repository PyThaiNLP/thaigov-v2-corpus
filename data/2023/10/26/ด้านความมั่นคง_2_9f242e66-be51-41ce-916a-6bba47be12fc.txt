รัฐบาลไทย-ข่าวทำเนียบรัฐบาล-กสร. เตรียมเงิน 80 ล้าน ปล่อยกู้ดอกเบี้ยต่ำ แก้ปัญหาหนี้นอกระบบ


วันพฤหัสบดีที่ 26 ตุลาคม 2566
26/10/2566
พิมพ์
กสร. เตรียมเงิน 80 ล้าน ปล่อยกู้ดอกเบี้ยต่ำ แก้ปัญหาหนี้นอกระบบ
กรมสวัสดิการและคุ้มครองแรงงาน ขานรับนโยบาย รมว. แรงงาน พิพัฒน์ เดินหน้าขับเคลื่อนเศรษฐกิจ แก้ปัญหาหนี้นอกระบบ จัดเตรียมวงเงิน 80 ล้านบาท พร้อมปล่อยกู้ผ่านสหกรณ์ออมทรัพย์/เครดิตยูเนี่ยนในสถานประกอบกิจการ
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยว่า จากการที่ นายพิพัฒน์ รัชกิจประการ รัฐมนตรีว่าการกระทรวงแรงงาน ได้มอบนโยบายการขับเคลื่อนภารกิจของกระทรวงแรงงาน โดยมุ่งเน้นการขับเคลื่อนเศรษฐกิจ การแก้ปัญหาหนี้นอกระบบ เพื่อพัฒนาและยกระดับให้แรงงานมีคุณภาพชีวิตที่ดียิ่งขึ้นนั้น ในส่วนของ กสร. มีภารกิจในการดำเนินการส่งเสริมให้สถานประกอบกิจการจัดสวัสดิการนอกเหนือกฎหมายในรูปแบบการจัดตั้งสหกรณ์ออมทรัพย์ในสถานประกอบกิจการ เพื่อสร้างวินัยทางการออม และแก้ไขปัญหาทางการเงินให้แก่ลูกจ้างโดยดำเนินการผ่านกองทุนเพื่อผู้ใช้แรงงาน ซึ่งในปีงบประมาณ พ.ศ. 2567 กองทุนเพื่อผู้ใช้แรงงาน ได้รับการอนุมัติวงเงิน จำนวน 80 ล้านบาท เพื่อให้บริการเงินกู้แก่สหกรณ์ออมทรัพย์/เครดิตยูเนี่ยนในสถานประกอบกิจการ วงเงินกู้สูงสุดสหกรณ์ละไม่เกิน 30 ล้านบาท ในอัตราดอกเบี้ยร้อยละ 2.75 ต่อปี เพื่อเป็นแหล่งทุนอัตราดอกเบี้ยต่ำ ในการให้บริการเงินกู้แก่แรงงาน เพื่อการพัฒนารายได้ และปลดเปลื้องหนี้สินนอกระบบ และโครงการเงินกู้เพื่อบรรเทาผลกระทบจากภัยพิบัติทางธรรมชาติ วงเงินกู้สูงสุดสหกรณ์ละ ไม่เกิน 20 ล้านบาท ในอัตราดอกเบี้ยร้อยละ 2 ต่อปี เพื่อบรรเทาความเดือดร้อนที่ได้รับผลกระทบจากภัยพิบัติทางธรรมชาติในการซ่อมแซมที่อยู่อาศัย และ/หรือฟื้นฟูอาชีพหลังประสบภัย ส่งผลต่อคุณภาพชีวิตที่ดีและความมั่นคงทางด้านเศรษฐกิจของประเทศ
นางโสภา กล่าวต่อไปว่า สหกรณ์ออมทรัพย์ สหกรณ์เครดิตยูเนี่ยนในสถานประกอบกิจการและรัฐวิสาหกิจ ที่ประสงค์จะกู้เงินจากกองทุนเพื่อผู้ใช้แรงงาน ส่วนกลางสามารถยื่นคำขอได้ที่กองสวัสดิการแรงงาน กรมสวัสดิการและคุ้มครองแรงงาน ชั้น 3 และส่วนภูมิภาคยื่นคำขอได้ที่สำนักงานสวัสดิการและคุ้มครองแรงงานจังหวัดทุกจังหวัด หรือสามารถยื่นกู้ผ่านระบบ e-service ได้ที่ https://labourfund.labour.go.th สอบถามข้อมูลเพิ่มเติมได้ที่ 02 660 2180 หรือ Facebook : กองทุนเพื่อผู้ใช้แรงงาน กรมสวัสดิการและคุ้มครองแรงงาน E-mail : labourfund@gmail.com

ที่มา : https://www.thaigov.go.th/news/contents/details/73765