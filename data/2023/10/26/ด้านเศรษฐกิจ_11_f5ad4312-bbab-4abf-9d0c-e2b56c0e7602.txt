รัฐบาลไทย-ข่าวทำเนียบรัฐบาล-กรมทางหลวง จัด Market Sounding “โครงการที่พักริมทางบนมอเตอร์เวย์ M6 และ M81” โดยมีผู้สนใจเข้าร่วมงานจำนวนมาก เตรียมประกาศเชิญชวนเอกชนร่วมลงทุนต้นปี 2567


วันพฤหัสบดีที่ 26 ตุลาคม 2566
กรมทางหลวง จัด Market Sounding “โครงการที่พักริมทางบนมอเตอร์เวย์ M6 และ M81” โดยมีผู้สนใจเข้าร่วมงานจำนวนมาก เตรียมประกาศเชิญชวนเอกชนร่วมลงทุนต้นปี 2567
....
กรมทางหลวง (ทล.) กระทรวงคมนาคม จัดเวทีรับฟังความคิดเห็นภาคเอกชน (Market Sounding) สำหรับการให้เอกชนร่วมลงทุนในการพัฒนาและบริการจัดการโครงการที่พักริมทางบนทางหลวงพิเศษระหว่างเมืองหมายเลข 6 สายบางปะอิน - นครราชสีมา (M6) และโครงการที่พักริมทางทางหลวงพิเศษระหว่างเมืองหมายเลข 81 สายบางใหญ่ - กาญจนบุรี (M81) เพื่อเผยแพร่ข้อมูลสาระสำคัญของโครงการและเปิดโอกาส    ให้เอกชนได้แสดงความคิดเห็นและมีส่วนร่วมในการพัฒนาและบริหารที่พักริมทางบนทางหลวงพิเศษระหว่างเมือง เป็นการยกระดับการให้บริการของระบบทางหลวงพิเศษระหว่างเมืองสู่มาตรฐานสากล
นายสราวุธ ทรงศิวิไล อธิบดีกรมทางหลวง เปิดเผยว่า การพัฒนาที่พักริมทาง (Rest Area) บนทางหลวงพิเศษระหว่างเมืองเป็นหนึ่งในโครงการสำคัญในการพัฒนาโครงสร้างพื้นฐานด้านคมนาคมของประเทศ ตามนโยบาย นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่ให้ ทล. มุ่งเน้นการพัฒนาและกำกับดูแลระบบทางหลวงพิเศษระหว่างเมืองให้เป็นไปตามมาตรฐานสากล เพื่อให้การเดินทางและขนส่ง มีความสะดวก รวดเร็ว และปลอดภัย เป็นการยกระดับการให้บริการ พร้อมส่งเสริมคุณภาพชีวิตที่ดีของประชาชน สนับสนุนการพัฒนาประเทศอย่างยั่งยืน โครงการที่พักริมทางบน M6 มีที่พักริมทางทั้งหมด 15 แห่ง วงเงินลงทุนก่อสร้างโครงการประมาณ 2,000 ล้านบาท แบ่งการบริหารโครงการเป็น 2 สัญญา สัญญาที่ 1 ประกอบด้วย ที่พักริมทาง 8 แห่ง แบ่งเป็นศูนย์บริการทางหลวง 1 แห่ง สถานที่บริการทางหลวง 2 แห่ง และจุดพักรถ 5 แห่ง สัญญาที่ 2 ประกอบด้วยที่พักริมทาง 7 แห่ง แบ่งเป็น ศูนย์บริการทางหลวง 1 แห่ง สถานที่บริการทางหลวง 2 แห่ง และจุดพักรถ 4 แห่ง ส่วนโครงการที่พักริมทางบน M81 มีที่พักริมทางทั้งหมด 6 แห่ง ประกอบด้วย สถานที่บริการทางหลวง 4 แห่ง และจุดพักรถ 2 แห่ง บริหารโครงการในรูปแบบสัญญาเดียว วงเงินลงทุนก่อสร้างโครงการประมาณ 1,350 ล้านบาท ดังนั้น เพื่อให้การพัฒนาและบริหารจัดการที่พักริมทางเป็นไปอย่างมีประสิทธิภาพ ทล. จึงเปิดโอกาสให้เอกชนเข้ามาร่วมลงทุนในการดำเนินโครงการ ตามพระราชบัญญัติการร่วมลงทุนระหว่างรัฐและเอกชน พ.ศ. 2562 ในรูปแบบ PPP Net Cost โดยมีระยะเวลาโครงการ 32 ปี แบ่งเป็นช่วงการออกแบบและก่อสร้าง 2 ปี และบริหารจัดการ ดูแลและบำรุงรักษาโครงการอีก 30 ปี สำหรับการพัฒนาและบริหารจัดการที่พักริมทางทั้ง 2 โครงการ ทล. ได้ดำเนินการศึกษาและจัดทำรายงานวิเคราะห์โครงการ และผ่านความเห็นชอบหลักการของโครงการฯ ตามขั้นตอนใน พ.ร.บ. การร่วมลงทุนฯ แล้ว ปัจจุบันอยู่ระหว่างจัดทำร่างประกาศเชิญชวน ร่างเอกสารสำหรับการคัดเลือกเอกชน (RFP) และร่างสัญญาร่วมลงทุน เพื่อรับฟังความคิดเห็นและข้อเสนอแนะจากภาคเอกชนที่มีศักยภาพและมีความสนใจในการร่วมลงทุน ทล. จึงได้จัดเวทีรับฟังความคิดเห็นของภาคเอกชน (Market Sounding) เมื่อวันที่ 25 ตุลาคม 2566 โดยจะนำข้อมูลที่ได้มาใช้ประโยชน์ในการปรับปรุงร่าง RFP ให้มีความเหมาะสมยิ่งขึ้น ซึ่งภายในงานได้รับความสนใจภาคเอกชนหลากหลายธุรกิจ ทั้งจากกลุ่มผู้พัฒนาพื้นที่เชิงพาณิชย์ ผู้พัฒนาอสังหาริมทรัพย์ ผู้ประกอบการด้านพลังงาน ผู้ประกอบการด้านการก่อสร้างและบริหารมอเตอร์เวย์และทางด่วนกว่า 50 บริษัท สถาบันการเงิน หน่วยราชการและรัฐวิสาหกิจกว่า 15 หน่วยงาน ตลอดจนสื่อมวลชนแขนงต่าง ๆ รวมมีผู้เข้าร่วมงานกว่า 200 คน นอกจากนี้ ยังมีเอกชนจำนวนมากให้ความสนใจลงทะเบียนเข้าร่วมการสัมภาษณ์เชิงลึก (Market Interview) ในวันที่ 26 - 27 ตุลาคม 2566 นี้ด้วย ซึ่งหลังจากนี้ผู้สนใจยังสามารถแสดงความคิดเห็นผ่านทางระบบเครือข่ายสารสนเทศผ่านทาง www.doh.go.th และ www.doh-motorway.com ได้จนถึงวันที่ 31 ตุลาคม 2566 โดย ทล. คาดว่าจะประกาศเชิญชวนเอกชนร่วมลงทุนในช่วงต้นปี 2567 ดำเนินการคัดเลือกเอกชน และลงนามสัญญาให้แล้วเสร็จภายในปี 2567 เปิดให้บริการบางส่วนในปี 2568 และเปิดให้บริการเต็มรูปแบบในปี 2569 เพื่อให้สอดคล้องกับแผนการเปิดให้บริการ M6 และ M81 ต่อไป
ทั้งนี้ ที่พักริมทางถือเป็นองค์ประกอบสำคัญของระบบทางหลวงพิเศษระหว่างเมือง เพื่อให้ผู้ใช้ทางได้แวะพักผ่อน ทำธุระส่วนตัว ผ่อนคลายอิริยาบถ ช่วยป้องกันการเกิดอุบัติเหตุและความสูญเสียจากความเหนื่อยล้า หรือหลับในของผู้ขับขี่ โดยภายในพื้นที่มีสิ่งอำนวยความสะดวกและบริการที่ครบครัน เช่น ที่จอดรถ พื้นที่พักผ่อน ห้องน้ำ ร้านอาหาร ร้านจำหน่ายสินค้า สถานีบริการน้ำมันเชื้อเพลิง สถานีอัดประจุไฟฟ้าสำหรับรถยนต์ไฟฟ้า     และการบริการอื่น ๆ ที่เป็นประโยชน์ต่อผู้ใช้ทาง เพื่อยกระดับการให้บริการแก่ประชาชน ควบคู่กับอำนวยความสะดวกและปลอดภัย ตลอดจนช่วยให้ผู้ใช้ทางประหยัดเวลาและลดค่าใช้จ่ายจากการเดินทางเข้า - ออกทางหลวงพิเศษระหว่างเมืองโดยไม่จำเป็นอีกด้วย

ที่มา : https://www.thaigov.go.th/news/contents/details/73788