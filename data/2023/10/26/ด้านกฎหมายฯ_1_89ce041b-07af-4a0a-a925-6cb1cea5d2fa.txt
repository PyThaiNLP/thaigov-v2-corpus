รัฐบาลไทย-ข่าวทำเนียบรัฐบาล-กระทรวงยุติธรรม ร่วมกับ กสม. และหน่วยงานที่เกี่ยวข้อง หารือการกำหนดนิยามพื้นที่ป่าไม้และการปฏิรูปกฎหมายป่าไม้ของประเทศไทย


วันพฤหัสบดีที่ 26 ตุลาคม 2566
26/10/2566
พิมพ์
กระทรวงยุติธรรม ร่วมกับ กสม. และหน่วยงานที่เกี่ยวข้อง หารือการกำหนดนิยามพื้นที่ป่าไม้และการปฏิรูปกฎหมายป่าไม้ของประเทศไทย
กระทรวงยุติธรรม ร่วมกับ กสม. และหน่วยงานที่เกี่ยวข้อง หารือการกำหนดนิยามพื้นที่ป่าไม้และการปฏิรูปกฎหมายป่าไม้ของประเทศไทย
ในวันพฤหัสบดีที่ ๒๖ ตุลาคม ๒๕๖๖ เวลา ๐๘.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม หารือร่วมกับคณะกรรมการสิทธิมนุษยชนแห่งชาติ (กสม.) นำโดย นางสาวศยามล ไกรยูรวงศ์ กรรมการสิทธิมนุษยชนแห่งชาติ ในประเด็นการกำหนดนิยามพื้นที่ป่าไม้และการปฏิรูปกฎหมายป่าไม้ของประเทศไทย โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม พร้อมด้วย นางสุจิตรา แก้วไกร รองอธิบดีกรมคุ้มครองสิทธิและเสรีภาพ รองศาสตราจารย์ ดร.วีระภาส คุณรัตนสิริ คณะวนศาสตร์ มหาวิทยาลัยเกษตรศาสตร์ คณะกรรมการนโยบายที่ดินแห่งชาติ (คทช.) ผู้แทนกรมป่าไม้ สำนักงานการปฏิรูปที่ดินเพื่อเกษตรกรรม (สปก.) และหน่วยงานที่เกี่ยวข้อง เข้าร่วมหารือ ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารกระทรวงยุติธรรม
ในการนี้ ที่ประชุมได้ร่วมกันหารือในประเด็นที่สำคัญ ๓ ประเด็น ได้แก่ ๑. การกำหนดนิยามพื้นที่ป่าไม้ ๒. การปฏิรูปกฎหมายป่าไม้ และ ๓. กฎระเบียบว่าด้วยสินค้าที่ปลอดการทำลายป่า เพื่อป้องกันการกีดกันทางการค้าของ EU Deforestation-free Products Regulation (EUDR)
รมว.ยุติธรรม กล่าวว่า ปัญหาเกี่ยวกับที่ดินทำกินและพื้นที่ป่าไม้ ต้องยอมรับว่าเป็นปัญหาที่มีผลกระทบค่อนข้างรุนแรงในทุกพื้นที่ ทั้งนี้ การจัดทำกฎหมายต้องยึดหลักสำคัญ ๓ ประการ ได้แก่ ๑. หลักประชาธิปไตย คือ รัฐธรรมนูญที่เป็นกฎหมายสูงสุดของประเทศ ๒. หลักสิทธิมนุษยชน ที่ดินทำกิน ที่อยู่อาศัยของประชาชน ถือเป็นสิทธิมนุษยชนที่สหประชาชาติกำหนดไว้ และ ๓. หลักนิติธรรม โดยกฎหมายควรเท่ากับความยุติธรรม กฎหมายต้องเท่ากับความเป็นจริง และกฎหมายต้องเท่ากับการหวงแหนและการปกป้องของประชาชนที่อยากจะปกป้องกฎหมายนั้น ทั้งนี้ มีประเด็นสำคัญที่ต้องคำนึงถึง อาทิ การเพิ่มพื้นที่ป่า และการนิรโทษกรรมเพื่อช่วยเหลือประชาชนผู้ที่ได้รับผลกระทบและไม่ได้รับความเป็นธรรมจากการประกาศแนวเขตของรัฐ เป็นต้น โดยกระทรวงยุติธรรม จะประสานหารือร่วมกับ กระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ กระทรวงมหาดไทย และหน่วยงานที่เกี่ยวข้อง เพื่อการปฏิรูปและจัดทำประมวลกฎหมายป่าไม้ของประเทศไทยต่อไป

ที่มา : https://www.thaigov.go.th/news/contents/details/73798