รัฐบาลไทย-ข่าวทำเนียบรัฐบาล-​“พวงเพ็ชร” จับมือ TikTok ปั้น นักเล่าข่าว รับการสื่อสาร ในยุคดิจิทัล


วันพฤหัสบดีที่ 26 ตุลาคม 2566
26/10/2566
พิมพ์
​“พวงเพ็ชร” จับมือ TikTok ปั้น นักเล่าข่าว รับการสื่อสาร ในยุคดิจิทัล
​“พวงเพ็ชร” จับมือ TikTok ปั้น นักเล่าข่าว รับการสื่อสาร ในยุคดิจิทัล
วันนีั (26 ตุลาคม 2566) เวลา 09.00 น. ณ โรงแรม เอส ซี ปาร์ค นางพวงเพ็ชร ชุนละเอียด รัฐมนตรีประจำสำนักนายกรัฐมนตรี  ลุยงานสื่อสารงานรัฐให้โดนใจ สไตล์ Content creator“ โดยมี นายธีระพงษ์ วงศ์ศิวะวิลาส ปลัดสำนักนายกรัฐมนตรี นางทัศนีย์ ผลชานิโก รองอธิบดีกรมประชาสัมพันธ์ รักษาการอธิบดีกรมประชาสัมพันธ์  นางสุดฤทัย เลิศเกษม รองอธิบดีกรมประชาสัมพันธ์ คณะผู้บริหารกรมประชาสัมพันธ์ และผู้ปฏิบัติงานด้านการประชาสัมพันธ์ เข้าร่วม
กิจกรรมครั้งนี้ มีวัตถุประสงค์เพื่อพัฒนาทักษะการสื่อสารออนไลน์ของบุคลากรภาครัฐ ให้มีประสิทธิภาพและก้าวทันยุคดิจิทัล โดยเน้นการสื่อสารในรูปแบบคลิปสั้น ผ่านช่องทางโซเชียลมีเดียที่ได้รับความนิยม ซึ่งเป็นเทรนด์การสื่อสารยุคใหม่ที่พบว่ามีการเข้าถึงมากขึ้น และสร้างกระแสสังคมได้รวดเร็ว ว่องไว และสามารถกระจายสู่กลุ่มเป้าหมายได้ทั่วทุกมุมโลก โดยในวันนี้มีวิทยากรผู้เชี่ยวชาญด้านสื่อโซเชียลมาให้ความรู้และทักษะด้านการสื่อสารออนไลน์ในหัวข้อที่น่าสนใจ ประกอบด้วย หัวข้อ “ทำ Tiktok ให้เข้าถึงตรงใจได้อย่างไร” โดย นางสาวนิดา คล้ายพันธุ์ จาก Tiktok Thailand และ นางสาวพิมญาดา เดชบุญญาภิชาติ  หัวข้อ “เล่าข่าว ปัง ปัง กับ 3 ตัวตึง Tiktok” โดย นายภัควัฒน์ รัตนสิริอำไพ (คุณปอนด์ ออนนิวส์) นายจิรายุ จันทรวงศ์(คุณเบ็นซ์) และ นายกฤษฎิ์กุล ชุมแก้ว(คุณแต๋ง After Yum) หัวข้อ “ตัดคลิปอย่างไรให้ได้ 1 ล้านวิว” โดย ผศ.เวทิต ทิงจันทร์ หัวหน้าภาควิชาสื่อสารดิจิทัล คณะนิเทศศาสตร์  มหาวิทยาลัยสยาม และทีมงาน  หัวข้อ “เส้นทางสู่นักเล่าข่าวสไตล์บอลลี่” โดย นายศรัญ แก้วประจันทร (คุณบอลลี่ขยี้ข่าว) และทีมงานโซเชียลมีเดียกรมประชาสัมพันธ์ รวมถึงกิจกรรมประชันคลิปที่ปัง คลิปที่โดน
รัฐมนตรีประจำสำนักนายกรัฐมนตรีกล่าวว่า ในความเป็นสื่อของรัฐ นอกจากมีการนำเสนอข้อมูลที่ถูกต้อง แม่นยำ เชื่อถือได้แล้ว ความรวดเร็วและความน่าสนใจของสื่อที่นำเสนอออกไปก็มีส่วนสำคัญ เพราะนอกจากเป็นการป้องกันการเกิดข่าวปลอม ยังเป็นการสร้างกระแสความนิยมในสื่อภาครัฐ ผ่านการนำเสนอในช่องทางโซเชียลมีเดีย ที่กำลังได้รับความนิยม อย่างเช่น Tiktok  Reels Thread จึงถือเป็นการสื่อสารรูปแบบใหม่ที่พัฒนาตามกระแสความนิยม การประชุมเชิงปฏิบัติการในวันนี้ จึงนับว่าเป็นโอกาสดีที่ได้เห็นสื่อภาครัฐปรับตัวต่อวิธีการสื่อสาร โดยมีเป้าหมายเพื่อให้ประชาชนได้รับรู้ข้อมูลข่าวสารที่เป็นประโยชน์ รวมถึงแนวทางการพัฒนาประเทศในทุกมิติตามนโยบายของ นายเศรษฐา ทวีสิน นายกรัฐมนตรี ผ่านการสื่อสารที่เข้าถึงได้ง่ายและเป็นกันเอง โดยวิทยากรชั้นนำและผู้มีประสบการณ์ในแวดวงสื่อออนไลน์

ที่มา : https://www.thaigov.go.th/news/contents/details/73785