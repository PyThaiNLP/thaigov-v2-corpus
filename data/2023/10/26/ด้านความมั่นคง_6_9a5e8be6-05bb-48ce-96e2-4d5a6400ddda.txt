รัฐบาลไทย-ข่าวทำเนียบรัฐบาล-พ่อเมืองนครพนม นัดรวมพลคนรักสุขภาพ ออกกำลังกายทุกวันพุธ ต่อยอดขยายผล “แสงนำใจไทยทั้งชาติ เดิน วิ่ง ปั่น ออกกำลังกาย ป้องกันอัมพาต เฉลิมพระเกียรติฯ” อย่างต่อเนื่อง 


วันพฤหัสบดีที่ 26 ตุลาคม 2566
26/10/2566
พิมพ์
พ่อเมืองนครพนม นัดรวมพลคนรักสุขภาพ ออกกำลังกายทุกวันพุธ ต่อยอดขยายผล “แสงนำใจไทยทั้งชาติ เดิน วิ่ง ปั่น ออกกำลังกาย ป้องกันอัมพาต เฉลิมพระเกียรติฯ” อย่างต่อเนื่อง
พ่อเมืองนครพนม นัดรวมพลคนรักสุขภาพ ออกกำลังกายทุกวันพุธ ต่อยอดขยายผล “แสงนำใจไทยทั้งชาติ เดิน วิ่ง ปั่น ออกกำลังกาย ป้องกันอัมพาต เฉลิมพระเกียรติฯ” อย่างต่อเนื่อง เสริมสร้างนิสัยการออกกำลังกาย เพื่อชาวนครพนมมีคุณภาพชีวิตที่ดีอย่างยั่งยืน
พ่อเมืองนครพนม นัดรวมพลคนรักสุขภาพ ออกกำลังกายทุกวันพุธ ต่อยอดขยายผล “แสงนำใจไทยทั้งชาติ เดิน วิ่ง ปั่น ออกกำลังกาย ป้องกันอัมพาต เฉลิมพระเกียรติฯ” อย่างต่อเนื่อง กระตุ้นปลุกเร้าเสริมสร้างนิสัยการออกกำลังกาย เพื่อชาวนครพนมมีคุณภาพชีวิตที่ดีอย่างยั่งยืน
เมื่อวันที่ 25 ต.ค. 66 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม ได้จัดกิจกรรมนัดรวมพลคนรักสุขภาพ ร่วมออกกำลังกาย ภายใต้แนวคิด “LET’S GO EXERCISE ทุกวันพุธ” เพื่อรวมพลคนนครพนมให้ออกมาร่วมกันรณรงค์และประชาสัมพันธ์การออกกำลังกายเพื่อสุขภาพ ณ บริเวณลานหน้าศาลากลางจังหวัดนครพนม (หลังใหม่) โดยมี หัวหน้าส่วนราชการ ข้าราชการ ประชาชน ร่วมกิจกรรมอย่างล้นหลาม ภายหลังจากความสำเร็จของการจัดโครงการ “แสงนำใจไทยทั้งชาติ เดิน วิ่ง ปั่น ออกกำลังกาย ป้องกันอัมพาต ครั้งที่ 9 เฉลิมพระเกียรติพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี” ที่มีนักวิ่งจากทั่วทั้งจังหวัดมาร่วมกิจกรรมเป็นจำนวนมาก
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทยให้ความสำคัญในด้านการเสริมสร้างสุขภาพอนามัยที่ดีของพี่น้องประชาชน โดยมุ่งเน้นให้คนไทยทุกช่วงวัยได้หันมาออกกำลังกายเพื่อให้มีสุขภาพร่างกายแข็งแรงทั้งด้านร่างกายและจิตใจ สามารถดำเนินชีวิตประจำวันได้อย่างมีความสุขและมั่นคง โดยได้ร่วมกับคณะแพทยศาสตร์ศิริราชพยาบาล มหาวิทยาลัยมหิดล รณรงค์ส่งเสริมด้านสุขภาพให้กับพี่น้องประชาชนผ่านโครงการ “แสงนำใจไทยทั้งชาติ เดิน วิ่ง ปั่น ออกกำลังกาย ป้องกันอัมพาต ครั้งที่ 9 เฉลิมพระเกียรติ หัวข้อ “คนรุ่นใหม่ ขับเคลื่อนไทยไร้สโตรค” (No STROKE for all Thais by NEW GEN) เพื่อเฉลิมพระเกียรติพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่ทรงเป็นดั่งแสงนำใจ และทรงเป็นแบบอย่างในการรักษาสุขภาพด้วยการออกกำลังกายแก่ประชาชนชาวไทย และเพื่อให้ประชาชนรู้ถึงวิธีการปฏิบัติ แนวทางการป้องกันโรค และการโรครักษาหลอดเลือดสมองระยะเฉียบพลัน ซึ่งในปัจจุบันมีผู้ป่วยเสียชีวิตจากโรคหลอดเลือดสมองและหัวใจเพิ่มมากขึ้น โดยมีผู้เสียชีวิตมากถึงร้อยละ 5 และพบว่ามีผู้พิการจากโรคนี้จำนวนมากถึงร้อยละ 70 แต่โรคหลอดเลือดสมองและหัวใจเป็นโรคที่สามารถป้องกันได้มากถึงร้อยละ 90 ถ้าปรับเปลี่ยนพฤติกรรม เปลี่ยนความเสี่ยง และเริ่มต้นด้วยการออกกำลังกาย
“การจัดกิจกรรมนัดรวมพลคนรักสุขภาพครั้งนี้ เป็นการรวมพลังของพี่น้องประชาชนจังหวัดนครพนมที่มาร่วมกันออกกำลังกาย โดยการเต้นแอโรบิค (Aerobics Exercise) ทุกวันพุธ ณ บริเวณลานหน้าศาลากลางจังหวัดนครพนม (หลังใหม่) เพื่อกระตุ้นปลุกเร้าสร้างกระแสการออกกำลังกายอย่างต่อเนื่อง ซึ่งผู้เข้าร่วมกิจกรรมก็จะใช้วิธีบอกปากต่อปาก ชักชวนเพื่อนฝูง ญาติสนิทมิตรสหาย เป็นการสร้างการรับรู้ไปในตัวเพื่อให้พี่น้องประชาชนได้ตระหนักเห็นถึงความสำคัญของการออกกำลังกายเพื่อสุขภาพ ด้วยการหาโอกาสออกกำลังกายอย่างง่าย เช่น การขยับตัว เดิน เต้น วิ่ง หรือปั่นจักรยาน เป็นต้น ซึ่งนอกจากจะสามารถป้องกันโรคหลอดเลือดสมองที่เกิดมากขึ้นในปัจจุบันแล้ว ยังเป็นการสร้างภูมิคุ้มกันให้กับร่างกายเพื่อให้ร่างกายแข็งแรง ซึ่งสอดคล้องตามวัตถุประสงค์ของโครงการ “แสงนำใจไทยทั้งชาติ เดิน วิ่ง ปั่น ออกกำลังกาย ป้องกันอัมพาต ครั้งที่ 9 เฉลิมพระเกียรติ” อันจะนำไปสู่การสร้างความรักความสามัคคีให้กับสังคมไทย เป็นการแสดงออกถึงเจตนารมณ์ในการทำสิ่งที่ดี (Change for Good) ร่วมกันขยายผลไปสู่ทุกพื้นที่ ขับเคลื่อนพันธกิจ “บำบัดทุกข์ บำรุงสุข” แก่พี่น้องประชาชน” นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า การออกกำลังกายไม่ได้มีแค่ปีละครั้ง ปีละวัน หรือปีละสัปดาห์ แต่สุขภาพของเราต้องการการดูแลในทุกวัน ต้องร่วมกันทำอย่างต่อเนื่องเป็นประจำ ทำจนเป็นนิสัย เพื่อร่างกายของเราและทุกคนที่เรารักจะได้ปราศจากโรคภัยไข้เจ็บ โดยจังหวัดนครพนมขอเชิญชวนพี่น้องประชาชนได้ร่วมกิจกรรม "นัดรวมพลคนรักสุขภาพ ออกกำลังกายทุกวันพุธ" ณ บริเวณลานหน้าศาลากลางจังหวัดนครพนม (หลังใหม่) ตั้งแต่เวลา 16.30 น. เป็นต้นไป แล้วเรามาร่วมกันสร้างสิ่งที่ดี เพื่อให้จังหวัดนครพนม ได้มีความมั่นคง เพราะคนนครมีแต่คำว่า "แข็งแรง" และ "ความสุข" ยังผลให้มีคุณภาพชีวิตที่ดีอย่างยั่งยืนตลอดไป

ที่มา : https://www.thaigov.go.th/news/contents/details/73790