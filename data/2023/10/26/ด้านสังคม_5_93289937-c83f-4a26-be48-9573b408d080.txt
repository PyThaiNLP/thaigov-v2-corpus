รัฐบาลไทย-ข่าวทำเนียบรัฐบาล-“ประเสริฐฯ เชื่อประชาชนได้ประโยชน์ AOC 1441 แก้ปัญหาหลอกลวงออนไลน์ One Stop Service”


วันพฤหัสบดีที่ 26 ตุลาคม 2566
“ประเสริฐฯ เชื่อประชาชนได้ประโยชน์ AOC 1441 แก้ปัญหาหลอกลวงออนไลน์ One Stop Service”
“ประเสริฐฯ เชื่อประชาชนได้ประโยชน์ AOC 1441 แก้ปัญหาหลอกลวงออนไลน์ One Stop Service”
วันนี้ (26 ตุลาคม 2566) นายประเสริฐ จันทรรวงทอง รัฐมนตรีดีอี เชื่อว่าประชาชนจะได้รับประโยชน์จากศูนย์ AOC 1441 โดยจะเป็นศูนย์ One Stop Service ในการแก้ไขปัญหาการหลอกลวงทางออนไลน์
วันที่ 26 ตุลาคม 2566 รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม และผู้แทนจากกองบัญชาการตำรวจสืบสวนสอบสวนอาชญากรรมทางเทคโนโลยี ผู้อำนวยการสำนักงานพัฒนาธุรกรรมทางอิเล็กทรอนิกส์  ผู้แทนสำนักงานป้องกันและปราบปรามการฟอกเงิน สมาคมธนาคารไทย และบริษัท โทรคมนาคมแห่งชาติ จำกัด (มหาชน) และหน่วยงานให้คำปรึกษาที่เกี่ยวข้องเข้าร่วมทดสอบศูนย์ปฏิบัติการแก้ไขปัญหาอาชญากรรมออนไลน์ (Anti Online Scam Operation Center : AOC) 1441 ในการรับเรื่องร้องเรียนของประชาชนในเหตุภัยจาก online ซี่งศูนย์ดังกล่าวจะเริ่มดำเนินการ ในวันที่ 1 พฤศจิกายน 2566 นี้
ศูนย์ปฏิบัติการแก้ไขปัญหาอาชญากรรมออนไลน์ (AOC) ที่จัดตั้งขึ้นนี้ เพื่อให้มีการบูรณาการในการป้องกันและปราบปรามอาชญากรรมออนไลน์ มีศูนย์ one stop service สามารถดำเนินการปิดกั้นอายัดบัญชีให้แก่ประชาชนได้ทันที รวมทั้งให้คำแนะนำและคำปรึกษาแก่ประชาชนเกี่ยวกับภัยออนไลน์
สำหรับในเรื่องความปลอดภัยของข้อมูลนั้น จะมีการจัดเก็บด้วยระบบ Cloud Service ซึ่งเป็นระบบคลาวด์กลางภาครัฐ ของกระทรวงดิจิทัลเพื่อเศรษฐกิจและสังคม ซึ่งผ่านมาตรฐานความปลอดภัยสูงสุดตาม ISO 27001 ISO 200001 และ CSA-STAR และเป็นไปตามพระราชบัญญัติคุ้มครองข้อมูลส่วนบุคคล พ.ศ. 2562 ศูนย์ AOC 1441 จะยกระดับสายด่วน 1441 (สายด่วนตำรวจไซเบอร์) จากเดิมที่มี 20 คู่สายเป็น
100 คู่สาย และให้บริการเรื่องภัยออนไลน์แก่ประชาชนตลอด 24 ชั่วโมง และครอบคลุมเรื่องการหลอกลวงซื้อขายออนไลน์ด้วย ที่มีจำนวนคดีมากกว่า 130,000 คดี ในระยะ 1 ปี 6 เดือน
นายประเสริฐฯ รัฐมนตรีว่าการกระทรวงดิจิทัลฯ กล่าวในตอนท้ายว่า "เชื่อว่าศูนย์ AOC 1441 มีความพร้อมในการแก้ปัญหาภัยออนไลน์ของประชาชน เกิดจากการความร่วมมือจากหน่วยงานต่างๆ  ช่วยกันอย่างเต็มที่ มั่นใจว่าประชาชนจะได้ประโยชน์ ขณะเดียวกันเจ้าหน้าที่ตำรวจ ผู้บังคับใช้ กฎหมาย จะสามารถดำเนินคดีหาตัวผู้กระทำความผิดได้อย่างรวดเร็วมากยิ่งขึ้น"
________________

ที่มา : https://www.thaigov.go.th/news/contents/details/73805