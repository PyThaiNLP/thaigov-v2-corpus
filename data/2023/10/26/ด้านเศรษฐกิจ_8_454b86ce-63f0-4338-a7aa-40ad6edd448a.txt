รัฐบาลไทย-ข่าวทำเนียบรัฐบาล-ออมสิน ชูโปรเด็ดเงินฝากดอกเบี้ยสูงสุด 6.50% ต่อปี งาน Thailand Smart Money อุบลฯ พร้อมชวนฝากสลากออมสิน ลุ้นรางวัลพิเศษ 50 ล้าน


วันพฤหัสบดีที่ 26 ตุลาคม 2566
26/10/2566
พิมพ์
ออมสิน ชูโปรเด็ดเงินฝากดอกเบี้ยสูงสุด 6.50% ต่อปี งาน Thailand Smart Money อุบลฯ พร้อมชวนฝากสลากออมสิน ลุ้นรางวัลพิเศษ 50 ล้าน
ธนาคารออมสินร่วมงาน Thailand Smart Money อุบลราชธานี ครั้งที่ 9 ภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว” ณ เซ็นทรัล อุบลราชธานี ระหว่างวันที่ 27-29 ต.ค. 2566
ธนาคารออมสิน เข้าร่วมงาน Thailand Smart Money อุบลราชธานี ครั้งที่ 9 นำเสนอโปรโมชันน่าสนใจในงานนี้ ทั้งผลิตภัณฑ์เงินฝากส่งเสริมการออมสำหรับทุกวัย สินเชื่อบ้าน สินเชื่อบุคคล และสินเชื่อธุรกิจ ที่เข้ากับกระแสรักษ์โลกที่กำลังมาแรง โดยผลิตภัณฑ์เงินฝากไฮไลท์ ได้แก่ เงินฝากเผื่อเรียกพิเศษ 111 วัน ระยะเวลาฝาก 111 วัน ดอกเบี้ย Step up สูงสุด 6.50% ต่อปี คิดเป็นอัตราดอกเบี้ยเฉลี่ย 2.56% ต่อปี ได้รับยกเว้นภาษี รับฝากบุคคลธรรมดา มีจำนวน 200 สิทธิ์ เปิดจองสิทธิ์ภายในงานเท่านั้น และ สลากออมสินพิเศษ 2 ปี เพิ่มรางวัลพิเศษมูลค่า 50 ล้านบาท 1 รางวัล สำหรับผู้ฝากทั้งแบบใบสลากและดิจิทัล ออกรางวัลในวันที่ 1 ธ.ค.66 และยังมีสิทธิ์ถูกรางวัลที่ 1 อีก 30 ล้านบาท รวมเงินรางวัลใหญ่ 80 ล้านบาท
สำหรับผลิตภัณฑ์สินเชื่อมีโปรโมชัน สินเชื่อเคหะ ทั้งซื้อ ปลูกสร้าง ต่อเติม/ซ่อมแซม และรีไฟแนนซ์ จัดอัตราดอกเบี้ยสุดพิเศษคงที่ 6 เดือนแรก 1.990% เฉลี่ย 3 ปี เท่ากับ 3.800% สินเชื่อ GSB D-VERs เพื่อเป็นทุนหมุนเวียน ลงทุนในสินทรัพย์ถาวร และรีไฟแนนซ์ ดอกเบี้ยเฉลี่ย 3 ปีแรก = 6.25% สำหรับวงเงินกู้ 1-20 ล้านบาท กรณีทำประกันสินเชื่อและใช้หลักทรัพย์ค้ำเต็มวงเงินกู้ และ วงเงินกู้ 20-100 ล้านบาท เมื่อใช้หลักทรัพย์ค้ำประกันเต็มวงเงินกู้ พร้อมกันนี้ได้จัดโปรโมชันสินเชื่อเพื่อรักษ์โลกและสิ่งแวดล้อม ซึ่งเป็นกลุ่มผลิตภัณฑ์ตอบโจทย์ผู้บริโภคตามกระแสอนุรักษ์พลังงานและลดการปล่อยก๊าซเรือนกระจก โดยผู้บริโภครายย่อยที่มีความต้องการซื้อบ้านประหยัดพลังงาน สามารถใช้สินเชื่อ GSB Green Home Loan ดอกเบี้ยต่ำผ่อนสบาย วงเงินกู้สูงสุด 110% ส่วนผู้ที่ต้องการใช้พลังงานทดแทนเพื่อลดภาระค่าไฟ ทั้งยังได้มีส่วนช่วยลดการปล่อยก๊าซเรือนกระจก สามารถใช้สินเชื่อบุคคล GSB Go Green สำหรับติดตั้งแผงโซล่าร์ หรือซื้อรถยนต์ไฟฟ้า (EV) หรือรถยนต์ไฮบริดได้ ดอกเบี้ยคงที่ต่ำสุด 1.99% ต่อปี นาน 3 เดือนแรก เงินงวดผ่อนชำระเริ่มต้นแสนละ 199 บาท/เดือน
งาน Thailand Smart Money อุบลราชธานี ครั้งนี้ ธนาคารออมสินเข้าร่วมภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว” สอดคล้องยุทธศาสตร์ธนาคารเพื่อสังคมที่มุ่งเน้นดำเนินการตามกรอบ ESG in action สู่การพัฒนาที่ยั่งยืน โดยให้ความสำคัญตั้งแต่กระบวนการจัดทำบูธที่เลือกใช้วัสดุที่เป็นมิตรต่อสิ่งแวดล้อม การออกแบบผลิตภัณฑ์และบริการที่เน้นสร้างผลกระทบเชิงบวกต่อสังคม แล้วพบกันที่งาน Thailand Smart Money ณ เซ็นทรัล อุบลราชธานี ระหว่างวันที่ 27-29 ต.ค. 2566

ที่มา : https://www.thaigov.go.th/news/contents/details/73772