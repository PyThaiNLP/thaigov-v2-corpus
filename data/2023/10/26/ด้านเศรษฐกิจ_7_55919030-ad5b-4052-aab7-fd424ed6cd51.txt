รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมวงสัมมนา ถกประเด็นเศรษฐกิจ หัวข้อ เร่งเครื่องยนต์เศรษฐกิจ ลดค่าครองชีพประชาชน


วันพฤหัสบดีที่ 26 ตุลาคม 2566
26/10/2566
พิมพ์
ปลัดฯ ณัฐพล ร่วมวงสัมมนา ถกประเด็นเศรษฐกิจ หัวข้อ เร่งเครื่องยนต์เศรษฐกิจ ลดค่าครองชีพประชาชน
ปลัดฯ ณัฐพล ร่วมวงสัมมนา ถกประเด็นเศรษฐกิจ หัวข้อ เร่งเครื่องยนต์เศรษฐกิจ ลดค่าครองชีพประชาชน
วันที่ 25 ตุลาคม 2566 ดร.ณัฐพล รังสิตพล ปลัดกระทรวงอุตสาหกรรม เข้าร่วมงานสัมมนาใหญ่ประจำปี 2566 สมาคมผู้สื่อข่าวเศรษฐกิจ Thailand CEO ECONMASS Awards 2023 “FAST Forward >>Better Thailand “ พร้อมร่วมสัมมนาในหัวข้อ “เร่งเครื่องยนต์เศรษฐกิจ ลดค่าครองชีพประชาชน” โดยมี นายเศรษฐา ทวีสิน นายกรัฐมนตรี เป็นประธานพร้อมกล่าวปาฐกถาพิเศษ หัวข้อ “เร่งเครื่อง…ติดปีกเศรษฐกิจไทย” ณ โรงละครอักษรา คิง เพาเวอร์ รางน้ำ กรุงเทพฯ
นายกรัฐมนตรี กล่าวว่า ในระยะเวลา 10 ปีที่ผ่านมา ประเทศไทยมีอัตราการเติบโตของ GDP เฉลี่ยเพียงแค่ 1.8% ต่อปี แต่มีหนี้สินครัวเรือนเพิ่มขึ้นมาก จาก 76.1% ในปี 2555 มาเป็น 91.6% ในปี 2566 ติดอันดับที่ 7 ของโลก นี่คือสาเหตุทำไมเราต้องมีการกระตุ้นเศรษฐกิจครั้งใหญ่ ฉะนั้นการกระตุ้นเศรษฐกิจครั้งใหญ่ต้องเกิดขึ้นไม่ว่าจะเป็นระยะสั้นที่รัฐบาลได้ดำเนินการไปแล้ว เช่น ลดค่าไฟ ค่าน้ำมัน พักหนี้เกษตรกร ลดค่าโดยสารรถไฟฟ้าตลอดสาย ในราคา 20 บาท เพื่อให้พี่น้องประชาชนได้ลดค่าใช้จ่าย สามารถลืมตาอ้าปากได้ ในส่วนของการเดินทางไปต่างประเทศไม่ใช่เดินทางแค่แนะนำตัวอย่างเดียว แต่ได้ไปเจราจาเชิญชวนนักลงทุนมาลงทุนในประเทศไทย ซึ่งล่าสุดที่ไปประเทศจีน รัฐบาลเป็นคนกลางพานักธุรกิจเข้าไปเปิดตลาดใหม่ ๆ เชิญชวนนักลงทุนเข้ามาลงทุน ควบคู่กับการเจรจา FTA ให้สำเร็จผลโดยเร็ว โดยเฉพาะเรื่องการลงทุนด้านโครงสร้างพื้นฐานเป็นเรื่องใหญ่และสำคัญ ไม่อยากให้ประเทศยักษ์ใหญ่อย่างประเทศจีนมองประเทศไทยว่าเป็นทางผ่านการขนส่งสินค้า แต่อยากให้มองเป็นศูนย์กลางของการสร้างโรงงานมาส่งออกสินค้าของเขาที่ประเทศไทย ประเทศไทยเป็นประเทศที่มีโรงงานที่มีคุณภาพสูงที่สุดในภูมิภาคนี้ ถ้าไม่นับประเทศจีน ทั้งนี้ เราต้องแสดงถึงศักยภาพที่เรามีอยู่ ด้านการก่อสร้างโครงสร้างพื้นฐานระยะยาว รัฐบาลไม่ต้องการให้ประเทศไทยเป็นแค่ทางผ่านของการขนถ่ายสินค้าอย่างเดียว เราต้องการกระตุ้นให้มีการสร้างโรงงานด้วยโครงการแลนด์บริดจ์ ซึ่งหลายรัฐบาลมีแนวคิดที่จะทำ แต่รัฐบาลนี้มีความตั้งใจที่จะทำให้เกิดขึ้นจริง
ปลัดฯ ณัฐพล กล่าวว่า กระทรวงอุตสาหกรรม ภายใต้การนำของท่านนายกรัฐมนตรี และรัฐมนตรีว่าการกระทรวงอุตสาหกรรม ท่านพิมพ์ภัทรา วิชัยกุล ได้เน้นย้ำถึงนโยบาย อุตสาหกรรมเศรษฐกิจ ให้เติบโตอย่างยั่งยืนคู่ชุมชน ที่จะขับเคลื่อนต่อไปภายใต้อุตสาหกรรมเป้าหมาย (S-Curve) ทั้ง 12 ด้าน ซึ่งอุตสาหกรรมในปัจจุบัน ไม่ใช่มีเฉพาะอุตสาหกรรมเพื่อขายเพียงอย่างเดียว แต่ยังมีอุตสาหกรรมกึ่งบริการ ในรูปแบบอุตสาหกรรมเช่า อุตสาหกรรม Services นอกจากนี้ นโยบายที่กระทรวงอุตสาหกรรม มุ่งเน้นให้ความสำคัญอีกประการหนึ่ง คือ อุตสาหกรรมสร้างสรรค์ หรือ ซอฟต์พาวเวอร์ (Soft Power) ของประเทศ เพื่อยกระดับและพัฒนาความสามารถด้านความรู้ความสามารถ ซึ่งจะเป็นการเน้นทำให้ซอฟต์พาวเวอร์แข็งแกร่งขึ้น แล้วดึงซอฟต์พาวเวอร์นั้น เพื่อมาช่วยเสริมศักยภาพให้ด้านเศรษฐกิจอุตสาหกรรมต่อไป โดยในด้านของ ซอฟต์พาวเวอร์ อาจจะต้องใช้หลักยุทธศาสตร์ในการทำงานพอสมควร คือต้องแยกเป็นประเภท ซอฟต์พาวเวอร์ แบบไหนขายในประเทศ ซอฟต์พาวเวอร์ แบบไหนขายต่างประเทศ ยกตัวอย่าง ซอฟต์พาวเวอร์ด้านอาหาร ซึ่งประเทศไทยมีความโดดเด่นอย่างมากในเรื่องของอาหาร ทั่วโลกรู้จักอาหารไทยเป็นอย่างดี ดังนั้นเราจะต้องคิดแล้วว่า จะพัฒนาอาหารไทยอย่างไรเพื่อดันให้เป็นซอฟต์พาวเวอร์ได้
ปลัดฯ กล่าวเพิ่มเติมว่า ในส่วนของอุตสาหกรรมชุมชน ก็เป็นนโยบายที่ นายกรัฐมนตรี และรัฐมนตรีฯ อุตสาหกรรม ให้ความสำคัญเป็นอย่างมาก อุตสาหกรรมชุมชน เมื่อรวมกับศาสตร์ที่กระทรวงอุตสาหกรรมมี ก็จะช่วยพัฒนาต่อยอดองค์ความรู้ พัฒนารูปแบบผลิตภัณฑ์ ให้ดียิ่งขึ้น ก็จะส่งผลให้เศรษฐกิจฐานรากเติบโตมากขึ้นอย่างมีประสิทธิภาพ นอกจากนี้ เมื่ออุตสาหกรรมผู้ประกอบการเติบโต ชุมชนโดยรอบโรงงาน ก็ต้องอยู่ได้ ซึ่งปัจจุบัน กระทรวงฯ ได้ดำเนินการตรวจโรงงาน 100% ซึ่งเป็นการให้โรงงานรายงานตัว เพื่อป้องกันการกระทำผิด โรงงานจะต้องมีความปลอดภัย สามารถดูแลชุมชนบริเวณโดยรอบได้ ซึ่งเป็นหนึ่งในกลไกที่จะทำให้โรงงานและชุมชนอยู่ร่วมกันได้อย่างยั่งยืน ตามนโยบายของนายกรัฐมนตรี ที่กล่าวไว้ว่า อุตสาหกรรมยั่งยืน คือ อุตสาหกรรมเศรษฐกิจที่ก้าวหน้าและยั่งยืน

ที่มา : https://www.thaigov.go.th/news/contents/details/73771