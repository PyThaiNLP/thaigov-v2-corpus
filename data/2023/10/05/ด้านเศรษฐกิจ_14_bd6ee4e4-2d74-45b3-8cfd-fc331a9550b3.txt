รัฐบาลไทย-ข่าวทำเนียบรัฐบาล-การรถไฟแห่งประเทศไทย จัดขบวนรถหยุดรับ-ส่ง อำนวยความสะดวกแก่ประชาชน ที่เดินทางเข้าร่วมพิธีพระราชทานปริญญาบัตร มหาวิทยาลัยมหิดล ศาลายา


วันพฤหัสบดีที่ 5 ตุลาคม 2566
การรถไฟแห่งประเทศไทย จัดขบวนรถหยุดรับ-ส่ง อำนวยความสะดวกแก่ประชาชน ที่เดินทางเข้าร่วมพิธีพระราชทานปริญญาบัตร มหาวิทยาลัยมหิดล ศาลายา
ในวันที่ 7 และ 9-10 ตุลาคม 2566
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) เปิดเผยว่า ตามที่มหาวิทยาลัยมหิดล ศาลายา มีกำหนดจัดพิธีพระราชทานปริญญาบัตรแก่ผู้สำเร็จการศึกษาจากมหาวิทยาลัยมหิดล ประจำปีการศึกษา 2565 ณ มหาวิทยาลัยมหิดล ศาลายา ซึ่งมีกำหนดวันซ้อมใหญ่ ในวันที่ 7 ตุลาคม 2566 และวันพระราชทานปริญญาบัตร ในวันที่ 9 – 10 ตุลาคม 2566 โดยมีผู้เข้ารับปริญญาบัตรและผู้เดินทางเข้าร่วมงานมากกว่า 2 หมื่นคนต่อวัน
ในการนี้ รฟท. จึงได้จัดให้ขบวนรถไฟ บริการหยุดรับ - ส่ง อำนวยความสะดวกสำหรับผู้ที่จะเดินทางเข้าร่วมแสดงความยินดีแก่บัณฑิตที่เข้ารับพระราชทานปริญญาบัตร ในวันที่ 7 ตุลาคม 2566 และวันที่ 9 – 10 ตุลาคม 2566 จำนวน 32 เที่ยวต่อวัน ไป-กลับ ในอัตราค่าโดยสารพิเศษ เริ่มต้นที่ 4 บาท เพื่อเป็นการเพิ่มทางเลือกในการเดินทางแก่ประชาชนผู้เดินทาง เข้าร่วมพิธีได้อย่างสะดวก ประหยัด ตามนโยบายนายนิรุฒ มณีพันธ์ ผู้ว่าการรถไฟแห่งประเทศไทย ที่สนับสนุนนโยบายรัฐบาล และกระทรวงคมนาคม ในการส่งเสริมให้ประชาชนใช้ระบบขนส่งสาธารณะทางราง เพื่อช่วยประหยัดพลังงาน และแก้ไขปัญหาจราจรบริเวณโดยรอบ
ทั้งนี้ ในการจัดขบวนรถหยุดรับ-ส่ง ทั้ง 32 เที่ยวต่อวัน จะมีให้บริการ ทั้งขบวนรถไฟทางไกล ขบวนรถ FEEDER และขบวนรถไฟชานเมืองสายสีแดง ช่วงบางซื่อ – ตลิ่งชัน ที่เชื่อมโยงถึงกัน โดยคาดว่าจะมีผู้ใช้บริการรถไฟ ไม่ต่ำกว่า 5,000 คนต่อวัน สำหรับผู้โดยสารที่มีความประสงค์ เข้าร่วมพิธีพระราชทานปริญญาบัตร มหาวิทยาลัยมหิดล ศาลายา โดยขบวนรถไฟ สามารถสอบถามรายละเอียดเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/72995