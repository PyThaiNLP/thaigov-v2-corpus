รัฐบาลไทย-ข่าวทำเนียบรัฐบาล-​รัฐมนตรี DE ร่วมกับ กสทช. เดินหน้าการแจ้งเตือนภัยแบบเจาะจงสำหรับคนไทยทั้งประเทศ ใช้เทคโนโลยี cell broadcast


วันพฤหัสบดีที่ 5 ตุลาคม 2566
05/10/2566
พิมพ์
​รัฐมนตรี DE ร่วมกับ กสทช. เดินหน้าการแจ้งเตือนภัยแบบเจาะจงสำหรับคนไทยทั้งประเทศ ใช้เทคโนโลยี cell broadcast
​รัฐมนตรี DE ร่วมกับ กสทช. เดินหน้าการแจ้งเตือนภัยแบบเจาะจงสำหรับคนไทยทั้งประเทศ ใช้เทคโนโลยี cell broadcast
วันนี้ (5 ตุลาคม 2566) เวลา 12.50 น. ณ หน้าตึกบัญชาการ 1 ทำเนียบรัฐบาล นายประเสริฐ  จันทรรวงทอง  รัฐมนตรีว่าการกระทรวงดิจิทัลเพื่อเศรษฐกิจและสังคม แถลงต่อสื่อมวลชนตามที่นายเศรษฐา ทวีสิน นายกรัฐมนตรี แสดงความกังวลต่อกรณีห้างสยามพารากอน โดยเฉพาะเรื่องการแจ้งเตือนภัย (Emergency Alert) สำหรับคนไทยแบบเจาะจง กรณีมีเหตุร้ายหรือภัยพิบัติ ที่ยังไม่มีประสิทธิภาพเท่าที่ควร และต้องการให้หน่วยงานรัฐ สามารถแจ้งเตือนแบบเจาะจงได้ทันเวลา เพื่อป้องกันภัยและลดความเสียหายต่อประชาชน โดยได้มอบหมายให้ กระทรวงดิจิทัลเพื่อเศรษฐกิจและสังคมช่วยดำเนินการในส่วนที่เกี่ยวข้องโดยเร็วนั้น
รัฐมนตรีว่าการกระทรวงดิจิทัลเพื่อเศรษฐกิจและสังคมพร้อมกับ นายไตรรัตน์ วิริยะศิริกุล รักษาการเลขาธิการ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ชี้แจงประเด็นที่เกี่ยวข้อง โดยระยะเร่งด่วนภายใน 1 เดือน ใช้ระบบส่ง SMS (Location Based Service) ให้ครอบคลุมทั้งประเทศ จากเดิมที่มีใช้อย่างไม่ครอบคลุม ไม่บูรณาการ ไม่มีประสิทธิภาพเท่าที่ควร ส่วนระยะปานกลางโดยเร็ว ใช้ระบบ Cell Broadcast เป็นระบบที่มีประสิทธิภาพสูงกว่า SMS โดยจะแจ้งเตือนแบบเจาะจงได้ทันที และมีการเตือนได้หลายรูปแบบ เช่น การสั่นของโทรศัพท์เคลื่อนที่และเครื่องมือสื่อสาร ซึ่ง cell broadcast พร้อมดำเนินการจะเร่งขยายใช้วงกว้างโดยเร็ว
ในส่วนของระบบ Cell Broadcast เป็นระบบการส่งข้อความแบบส่งตรงจากเสาส่งสัญญาณสื่อสารในพื้นที่ ไปยังโทรศัพท์เคลื่อนที่ และเครื่องมือสื่อสารในพื้นที่ที่มีการติดตั้งเสาส่งสัญญาณ ซึ่งจะทำให้การส่งข้อมูลรวดเร็วและครอบคลุมทั้งพื้นที่ และ Cell Broadcast ไม่ต้องการเบอร์โทรศัพท์ ทำให้รวดเร็วกว่าการส่ง SMS มาก นอกจากนี้ ระบบ Cell Broadcast สามารถทำงานได้โดยไม่ต้องดาวน์โหลดแอปพลิเคชัน ส่วนระบบการแจ้งเตือนภัยเดิมแบบ SMS จะมีประสิทธิภาพน้อยกว่าระบบ Cell Broadcast มาก โดยระบบ SMS จะใช้เวลาประมาณ 15 - 20 นาทีในการประมวลผลว่ามี SIM โทรศัพท์หมายเลขใดอยู่ในพื้นที่บ้าง และใช้เวลาในการส่งข้อความอีกประมาณ 1 – 20 นาทีในการส่งให้ครบกลุ่มเป้าหมายในพื้นที่ โดยเฉพาะในกรณีที่มีคนจำนวนมากในพื้นที่เป้าหมาย
นายประเสริฐกล่าวอีกว่า ทางกระทรวงดิจิทัลเพื่อเศรษฐกิจและสังคมร่วมกับ กสทช. ได้ประสานงานกับทางเครือข่ายโทรศัพท์มือถือ AIS และ True ทุกฝ่ายให้ความร่วมมือเป็นอย่างดี ซึ่งวันนี้ปัญหาเหล่านี้เป็นปัญหาระดับชาติ เป็นภัยที่เกิดขึ้นเมื่อไรไม่มีใครทราบ โดยจะรีบไปดำเนินการโดยเร่งด่วนและหารือกับนายกรัฐมนตรีในเรื่องข้อสั่งการที่สำคัญต่อไป

ที่มา : https://www.thaigov.go.th/news/contents/details/72990