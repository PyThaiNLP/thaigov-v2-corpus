รัฐบาลไทย-ข่าวทำเนียบรัฐบาล-ผู้ว่าฯ กำแพงเพชร นำทีมรุดลงพื้นที่ตรวจสอบความเสียหายสะพานศรีมงคลวชิรานุสรณ์ พร้อมประสานกรมทางหลวงชนบทติดตั้งสะพานเบลีย์-จัดรถรับส่งนักเรียนและประชาชน บรรเทาความเดือดร้อนการสัญจร


วันพฤหัสบดีที่ 5 ตุลาคม 2566
05/10/2566
พิมพ์
ผู้ว่าฯ กำแพงเพชร นำทีมรุดลงพื้นที่ตรวจสอบความเสียหายสะพานศรีมงคลวชิรานุสรณ์ พร้อมประสานกรมทางหลวงชนบทติดตั้งสะพานเบลีย์-จัดรถรับส่งนักเรียนและประชาชน บรรเทาความเดือดร้อนการสัญจร
ผู้ว่าฯ กำแพงเพชร นำทีมรุดลงพื้นที่ตรวจสอบความเสียหายสะพานศรีมงคลวชิรานุสรณ์ พร้อมประสานกรมทางหลวงชนบทติดตั้งสะพานเบลีย์-จัดรถรับส่งนักเรียนและประชาชน บรรเทาความเดือดร้อนการสัญจรชั่วคราว
วันนี้ (5 ต.ค. 66) นายชาธิป รุจนเสรี ผู้ว่าราชการจังหวัดกำแพงเพชร เปิดเผยว่า จากกรณีสะพานศรีมงคลวชิรานุสรณ์ (สะพานข้ามแม่น้ำปิง ตำบลวังแขม-ตำบลแม่ลาด) ทรุดลงเมื่อช่วงเวลา 00.26 น. และตัวสะพานหลุดออกจากตอม่อพังถล่ม เมื่อเวลาประมาณ 06.00 น. ตนได้ลงพื้นที่ตรวจสอบความเสียหายร่วมกับหน่วยงานที่เกี่ยวข้อง ทั้งฝ่ายปกครอง องค์กรปกครองส่วนท้องถิ่น และกรมทางหลวงชนบท พบว่าไม่มีผู้ได้รับบาดเจ็บหรือเสียชีวิต โดยนายสุทธิพงษ์ จุลเจริญ ปลัดกระทรวงมหาดไทย ในฐานะรองผู้บัญชาการป้องกันและบรรเทาสาธารณภัยแห่งชาติ ได้สั่งการให้จังหวัดกำแพงเพชรบูรณาการภาคีเครือข่ายทุกภาคส่วนในพื้นที่แก้ไขปัญหาและบรรเทาความเดือดร้อนให้กับพี่น้องประชาชน
"จังหวัดกำแพงเพชรได้ดำเนินการประสานองค์กรปกครองส่วนท้องถิ่น และกำนัน ผู้ใหญ่บ้าน จัดเวรยามประจำจุดเพื่อป้องกันมิให้ผู้ใดเข้าไปในพื้นที่ และจัดรถรับ-ส่งนักเรียนและประชาชนในการเดินทางสัญจรข้ามแม่น้ำปิง พร้อมทั้งจัดทำป้ายประชาสัมพันธ์การใช้เส้นทางให้ผู้สัญจรหลีกเลี่ยงเส้นทางอื่น เพื่อไม่ให้เกิดผลกระทบกับประชาชนในพื้นที่ และเมื่อระดับน้ำในแม่น้ำปิงลดลง แขวงทางหลวงชนบทจะนำสะพานเบลีย์มาวางติดตั้งเพื่อให้ประชาชนเดินผ่านหรือสำหรับเฉพาะรถมอเตอร์ไซค์ผ่านเพียงอย่างเดียว ทั้งนี้ ในการแก้ไขปัญหาระยะยาว กรมทางหลวงชนบทจะดำเนินการใช้งบประมาณปี 2567 ซ่อมแซม โดยใช้คอนกรีตกำลังอัดสมรรถนะสูงซ่อมแซมต่อไป" ผวจ.กำแพงเพชร กล่าวเพิ่มเติม

ที่มา : https://www.thaigov.go.th/news/contents/details/72978