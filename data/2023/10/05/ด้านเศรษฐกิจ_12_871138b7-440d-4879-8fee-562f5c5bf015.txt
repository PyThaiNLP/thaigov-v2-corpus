รัฐบาลไทย-ข่าวทำเนียบรัฐบาล-ไทย-มาเลเซียร่วมหารือทวิภาคีเร่งจัดทำบันทึกความเข้าใจว่าด้วยความร่วมมือด้านการเกษตร


วันพฤหัสบดีที่ 5 ตุลาคม 2566
ไทย-มาเลเซียร่วมหารือทวิภาคีเร่งจัดทำบันทึกความเข้าใจว่าด้วยความร่วมมือด้านการเกษตร
ไทย-มาเลเซียร่วมหารือทวิภาคีเร่งจัดทำบันทึกความเข้าใจว่าด้วยความร่วมมือด้านการเกษตรเพื่อพัฒนาความร่วมมือด้านการเกษตรในหลายสาขาที่สนใจร่วมกันในเร็วๆนี้
(เมื่อวันที่ 4 ต.ค. 66) นายไชยา พรหมา รัฐมนตรีช่วยว่าการกระทรวงเกษตรและสหกรณ์ หารือความร่วมมือด้านการเกษตรกับ นายโมฮัมหมัด ซาบุ (H.E. Datuk Seri Haji Mohamad bin Sabu) รัฐมนตรีกระทรวงเกษตรและความมั่นคงอาหารของมาเลเซีย โดยมีนายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นางสาวลดา ภู่มาศเอกอัครราชทูต ณ กรุงกัวลาลัมเปอร์ นายถาวร ทันใจ รองอธิบดีกรมประมง นายประภาส ภิญโญชีพ รองอธิบดีกรมปศุสัตว์ผู้อำนวยการสำนักการเกษตรต่างประเทศ อัครราชทูตที่ปรึกษา (ฝ่ายเกษตร) ประจำสถานเอกอัครราชทูต ณ กรุงจาการ์ตาและเจ้าหน้าที่สังกัดกระทรวงเกษตรและสหกรณ์เข้าร่วม ณ กรุงกัวลาลัมเปอร์มาเลเซีย
สำหรับการหารือร่วมกันในครั้งนี้ทั้งสองฝ่ายเห็นควรพัฒนาความร่วมมือทางวิชาการและการค้าสินค้าเกษตรระหว่างกันให้เพิ่มมากขึ้นรวมถึงการอำนวยความสะดวกทางการค้าทั้งสินค้าพืชประมงและปศุสัตว์โดยเฉพาะการส่งออกโคเนื้อและแพะของไทยนอกจากนี้มาเลเซียประสงค์จะนำเข้าข้าวและไก่จากไทยเพิ่มขึ้นอีกด้วย
ทั้งนี้ ทั้งสองฝ่ายเห็นชอบร่วมกันที่จะเร่งรัดจัดทำบันทึกความเข้าใจว่าด้วยความร่วมมือด้านการเกษตรเพื่อพัฒนาความร่วมมือด้านการเกษตรในหลายสาขาที่สนใจร่วมกันในอนาคตอันใกล้นี้

ที่มา : https://www.thaigov.go.th/news/contents/details/72988