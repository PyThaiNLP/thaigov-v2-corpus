รัฐบาลไทย-ข่าวทำเนียบรัฐบาล-ปลัด พม. สั่ง ทีม One Home พม. ทั่วประเทศ  รับมือน้ำท่วม พร้อมเตรียมแผนช่วยเหลือกลุ่มเปราะบางหลังน้ำลด


วันพฤหัสบดีที่ 5 ตุลาคม 2566
ปลัด พม. สั่ง ทีม One Home พม. ทั่วประเทศ  รับมือน้ำท่วม พร้อมเตรียมแผนช่วยเหลือกลุ่มเปราะบางหลังน้ำลด
ปลัด พม. สั่ง ทีม One Home พม. ทั่วประเทศ  รับมือน้ำท่วม พร้อมเตรียมแผนช่วยเหลือกลุ่มเปราะบางหลังน้ำลด
เมื่อวันที่ 3 ตุลาคม 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ขณะนี้ เกิดน้ำท่วมในหลายพื้นที่ของประเทศ ทำให้พี่น้องประชาชนจำนวนมากกำลังประสบปัญหาความเดือดร้อน  ซึ่งนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยพี่น้องประชาชน โดยเฉพาะครอบครัวกลุ่มเปราะบางที่มีเด็กเล็ก ผู้สูงอายุ และคนพิการ ที่ต้องให้ความช่วยเหลืออย่างทันสถานการณ์ ทั้งนี้ จึงได้กำชับให้ทุกหน่วยงานทั่วประเทศของกระทรวง พม. เตรียมความพร้อมในการช่วยเหลือพี่น้องประชาชนอย่างมีประสิทธิภาพ
นายอนุกูล กล่าวต่อไปว่า ทั้งนี้ ตนได้ประชุมแนวทางการช่วยเหลือผู้ประสบอุทกภัยร่วมกับคณะผู้บริหาร ผู้อำนวยการส่งเสริมและสนับสนุนวิชาการ 1-11 พัฒนาสังคมและความมั่นคงของมนุษย์จังหวัด พร้อมด้วยหน่วยงานทีม One Home พม. จังหวัดทั่วประเทศ โดยได้สั่งการให้ทุกหน่วยงานเฝ้าระวังและติดตามสถานการณ์น้ำท่วมที่จะเกิดขึ้นในพื้นที่ และเตรียมการเผชิญเหตุ หากเกิดน้ำท่วม โดยขอให้ทำงานอย่างใกล้ชิดร่วมกับสำนักงานป้องกันและบรรเทาสาธาณภัยจังหวัด พร้อมทั้งเร่งสำรวจครอบครัวกลุ่มเปราะบางว่า มีเด็กเล็ก ผู้สูงอายุ คนพิการ จำนวนเท่าไหร่ อาศัยอยู่ที่ไหนบ้าง สำหรับการเข้าช่วยเหลือได้อย่างทันท่วงที
นายอนุกูล กล่าวเพิ่มเติมว่า หากครอบครัวกลุ่มเปราะบางประสบอุทกภัย กระทรวง พม. พร้อมทำงานให้ความช่วยเหลือร่วมกับ จังหวัด เหล่ากาชาด มูลนิธิต่างๆ และภาคีเครือข่ายในพื้นที่ เพื่อบรรเทาความเดือดร้อนของพี่น้องประชาชนให้ได้มากที่สุด ไม่ว่าจะเป็นการมอบเครื่องอุปโภคบริโภค เงินช่วยเหลือ การสนับสนุนการจัดตั้งครัวชุมชนและศูนย์อพยพ เป็นต้น และที่สำคัญ หลังจากน้ำลด กระทรวง พม. มีบทบาทหน้าที่สำคัญในการฟื้นฟูเยียวยาและพัฒนาผู้ประสบอุทกภัย  โดย หน่วยงานทีม One Home พม. แต่ละจังหวัด ซึ่งมีนักสังคมสงเคราะห์รวมอยู่ด้วย จะลงพื้นที่ออกเยี่ยมบ้านเข้าไปพบปะพูดคุยเพื่อช่วยเยียวฟื้นฟูสภาพจิตใจที่ได้รับผลกระทบจากน้ำท่วม และสำรวจปัญหาความเดือดร้อนและความต้องการให้ช่วยเหลือของครอบครัวกลุ่มเปราะบาง เพื่อเป็นข้อมูลในการนำไปวางแผนการให้ความช่วยเหลือไม่ว่าจะเป็น การมอบเครื่องอุปโภคบริโภค เงินช่วยเหลือ เงินอุดหนุน เงินสงเคราะห์ การฝึกอาชีพระยะสั้น เงินทุนประกอบอาชีพ การซ่อมแซมที่อยู่อาศัยสำหรับผู้สูงอายุและคนพิการ และ การฟื้นฟูวิถีชีวิตและสภาพแวดล้อมชุมชน เป็นต้น เพื่อให้พี่น้องประชาชนสามารถกลับมาใช้ชีวิตได้เป็นปกติโดยเร็วที่สุด
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #กระทรวงพม #รมวพม #รับฟังทำจริง

ที่มา : https://www.thaigov.go.th/news/contents/details/72961