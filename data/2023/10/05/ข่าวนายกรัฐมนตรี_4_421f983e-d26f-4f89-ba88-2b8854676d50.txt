รัฐบาลไทย-ข่าวทำเนียบรัฐบาล-นายกฯ ทดลองนั่งรถไฟฟ้า ย้ำรัฐบาลสนับสนุน เป็นอนาคตที่ดี ลดฝุ่น PM2.5 ทำให้โลกน่าอยู่ 


วันพฤหัสบดีที่ 5 ตุลาคม 2566
05/10/2566
พิมพ์
นายกฯ ทดลองนั่งรถไฟฟ้า ย้ำรัฐบาลสนับสนุน เป็นอนาคตที่ดี ลดฝุ่น PM2.5 ทำให้โลกน่าอยู่
นายกฯ ทดลองนั่งรถไฟฟ้า ย้ำรัฐบาลสนับสนุน เป็นอนาคตที่ดี ลดฝุ่น PM2.5 ทำให้โลกน่าอยู่
วันนี้ (5 ตุลาคม 2566) ที่หน้าตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เปิดเผยภายหลังได้ทดลองนั่งรถไฟฟ้า BYD SEAL ถึงความรู้สึกในการใช้รถน้ำมันและการใช้รถยนต์ไฟฟ้าว่า เรื่องสมรรถภาพเป็นเรื่องหนึ่ง แต่คิดว่าเป็นเรื่องของหลักการทำงานมากกว่า ทุกวันนี้อย่าไปคิดว่ารถอะไรสวยหรือไม่สวย ขอให้คิดถึงประโยชน์การใช้งาน ขอเพียงแค่นำไปสู่จุดหมายปลายทางได้ โดยที่ทำให้โลกสะอาดขึ้นถือเป็นเรื่องที่น่าสนับสนุน โดยนายกรัฐมนตรีกล่าวว่าไม่ได้มาโฆษณารถ แต่มาโฆษณาแนวคิด เพราะ EV เป็นอนาคตที่ดี เป็นเรื่องที่รัฐบาลสนับสนุน พร้อมย้ำว่าขณะนี้มีการนำเข้ารถยนต์ไฟฟ้ามาในประเทศไทยจำนวนมากจากหลายผู้ผลิต
สำหรับการเพิ่มจุดชาร์จรถยนต์ไฟฟ้า เนื่องจากต่างจังหวัดยังมีที่ชาร์จน้อย ซึ่งส่วนตัวคิดว่าเรื่องนี้เป็นเรื่องที่รัฐบาลประชาสัมพันธ์น้อยเกินไป เพราะปัจจุบันมีสถานีชาร์จจำนวนมากแล้ว ทั้งแบบ fast charge slow charge medium charge รวมถึงที่บ้านและคอนโดมิเนียมก็มีสถานีชาร์จอยู่แล้ว และขณะนี้ในหลายสถานีบริการน้ำมันมีการพัฒนาและเพิ่มจุดชาร์จ ซึ่งเรื่องนี้ถือเป็นเรื่องที่ดี เพราะจะได้ลดฝุ่น PM2.5 และทำให้โลกน่าอยู่ขึ้น จุดนี้เป็นเรื่องที่น่าชื่นชม ซึ่งคนที่สนใจรถไฟฟ้าลองไปศึกษาดู
ส่วนจะมีการนำรถยนต์ไฟฟ้าไปใช้ในหน่วยราชการหรือไม่นั้น นายกรัฐมนตรีกล่าวว่า ถือเป็นแนวคิดที่ดี แต่ต้องพิจารณาถึงเรื่องงบประมาณ และต้องดูเรื่องอายุการใช้งานด้วย พร้อมขอบคุณสื่อมวลชนถือเป็นข้อเสนอที่ดี และกล่าวว่าจะนำข้อเสนอแนะนี้เข้าไปสั่งการในคณะรัฐมนตรี (ครม.) ให้นำรถไฟฟ้ามาใช้ แต่ต้องดูเรื่องค่าใช้จ่ายด้วย สำหรับรัฐบาลจะมีนโยบายรถยนต์ไฟฟ้าคันแรกหรือไม่ นายกรัฐมนตรีกล่าวว่ายังไม่คิดเรื่องนี้ เพราะไม่ใช่ประชานิยม แต่คิดว่า EV เป็นยานพาหนะที่ทำให้โลกสะอาดขึ้น

ที่มา : https://www.thaigov.go.th/news/contents/details/72991