รัฐบาลไทย-ข่าวทำเนียบรัฐบาล-รองนายกฯ อนุทิน ขับเคลื่อนการต่อต้านการทุจริต พร้อมยืนยันถึงเจตนารมณ์ของรัฐบาลในการปลูกฝังจิตสำนึกและวัฒนธรรม เพื่อต่อต้านการทุจริตและประพฤติมิชอบ


วันพฤหัสบดีที่ 5 ตุลาคม 2566
05/10/2566
พิมพ์
รองนายกฯ อนุทิน ขับเคลื่อนการต่อต้านการทุจริต พร้อมยืนยันถึงเจตนารมณ์ของรัฐบาลในการปลูกฝังจิตสำนึกและวัฒนธรรม เพื่อต่อต้านการทุจริตและประพฤติมิชอบ
รองนายกฯ อนุทิน ขับเคลื่อนการต่อต้านการทุจริต พร้อมยืนยันถึงเจตนารมณ์ของรัฐบาลในการปลูกฝังจิตสำนึกและวัฒนธรรม เพื่อต่อต้านการทุจริตและประพฤติมิชอบ
วันนี้ (5 ต.ค. 2566) เวลา 09.30 น. ณ ห้องประชุม 301 ตึกบัญชาการ 1 ทำเนียบรัฐบาลนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานการประชุมคณะกรรมการจัดทำงบประมาณรายจ่ายบูรณาการ ประจำปีงบประมาณ พ.ศ. 2567 คณะที่ 4.1 แผนงานบูรณาการต่อต้านการทุจริตและประพฤติมิชอบ ครั้งที่ 1/2566 โดย นายคารม พลพรกลาง รองโฆษกประจำสำนักนายกรัฐมนตรี เปิดเผยสรุปสาระสำคัญ ดังนี้
รองนายกรัฐมนตรีฯ กล่าวขอบคุณทุกหน่วยงานที่เกี่ยวข้องในความพยายามร่วมกัน เพื่อต่อต้านการทุจริตและประพฤติมิชอบ พร้อมกล่าวถึงที่มาของคณะกรรมการฯ ตามคำสั่งสำนักนายกรัฐมนตรี ที่ 251/2566 เรื่อง แต่งตั้งคณะกรรมการจัดทำงบประมาณรายจ่ายบูรณาการ ประจำปีงบประมาณ พ.ศ 2567 ตามที่คณะรัฐมนตรีในการประชุมวันที่ 13 กันยายน 2566 อนุมัติหลักเกณฑ์และวิธีการจัดทำงบประมาณรายจ่ายบูรณาการ การจัดทำงบประมาณรายจ่ายบูรณาการ และมอบหมายผู้มีอำนาจกำกับแผนงานบูรณาการ ประจำปีงบประมาณ พ.ศ. 2567 โดยกำหนดให้มีการจัดทำงบประมาณรายจ่ายบูรณาการ จำนวน 10 แผนงาน ซึ่งแผนงานบูรณาการต่อต้านการทุจริตและประพฤติมิชอบเป็น 1 ใน 10 แผนงานดังกล่าว โดยมติคณะรัฐมนตรีเมื่อวันที่ 26 กันยายน 2566 อนุมัติปรับปรุงการมอบหมายผู้มีอำนาจกำกับแผนงานบูรณาการฯ โดยนายกรัฐมนตรีมีคำสั่งแต่งตั้งคณะกรรมการจัดทำงบประมาณรายจ่ายบูรณาการฯ และแต่งตั้งนายอนุทิน ชาญวีรกูล รองนายกรัฐมนตรี เป็นประธานกรรมการ คณะที่ 4.1 แผนงานบูรณาการต่อต้านการทุจริตและประพฤติมิชอบ โดยมีคณะกรรมการประกอบด้วย ผู้บริหารของหน่วยงาน ได้แก่ 1) ปลัดสำนักนายกรัฐมนตรี 2) ปลัดกระทรวงมหาดไทย 3) ปลัดกระทรวงศึกษาธิการ 4) ผู้อำนวยการสำนักงบประมาณ 5) เลขาธิการสภาพัฒนาการเศรษฐกิจและสังคมแห่งชาติพันธุ์ 6) เลขาธิการคณะกรรมการพัฒนาระบบราชการ 7) เลขาธิการสภาความมั่นคงแห่งชาติ 8) เลขาธิการคณะกรรมการป้องกันและปราบปรามการฟอกเงิน 9) เลขาธิการคณะกรรมการป้องกันและปราบปราม การทุจริตแห่งชาติ และ 10) เลขาธิการคณะกรรมการป้องกันและปราบปรามการทุจริตในภาครัฐ สำหรับฝ่ายเลขานุการ ประกอบด้วยผู้แทนหน่วยงานกลาง 4 หน่วยงาน ได้แก่ ผู้แทนสำนักงานคณะกรรมการป้องกันและปราบปรามการทุจริตแห่งชาติ (เจ้าภาพหลัก) ผู้แทนสำนักงบประมาณ ผู้แทนสำนักงานสภาพัฒนาการเศรษฐกิจและสังคมแห่งชาติ และผู้แทนสำนักงานคณะกรรมการพัฒนาระบบราชการ
สำนักงาน ป.ป.ช. ในฐานะเจ้าภาพ กล่าวถึงการดำเนินการศึกษาวิเคราะห์ข้อมูล เพื่อจัดทำแนวทางการจัดทำข้อเสนองบประมาณรายจ่ายบูรณาการ ประจำปีงบประมาณ พ.ศ. 2567 แผนงานบูรณาการต่อต้านการทุจริตและประพฤติมิชอบ พร้อมหารือต่อที่ประชุมต่าง ๆ ที่เกี่ยวข้อง โดยมุ่งหวังให้แนวทางฯ ตอบสนองต่อยุทธศาสตร์ชาติ แผนพัฒนาเศรษฐกิจและสังคมแห่งชาติ ฉบับที่ 13 แผนแม่บทภายใต้ยุทธศาสตร์ชาติ ประเด็น (21) การต่อต้านการทุจริตและประพฤติมิชอบ (พ.ศ. 2566 – 2580) (ฉบับแก้ไขเพิ่มเติม) นโยบายและแผนระดับชาติว่าด้วยความมั่นคงแห่งชาติ ยุทธศาสตร์การจัดสรรงบประมาณรายจ่ายประจำปีงบประมาณ พ.ศ. 2567
ทั้งนี้ ที่ประชุมฯ ได้เห็นชอบแผนงานบูรณาการต่อต้านการทุจริตและประพฤติมิชอบ ซึ่งมีแนวทางการดำเนินงาน 3 แนวทาง ได้แก่
แนวทางที่ 1 ปลูกฝังวิธีคิด ปลุกจิตสำนึก ให้มีวัฒนธรรมและพฤติกรรมซื่อสัตย์ สุจริต โดยมุ่งเน้นการสร้างจิตสำนึกการเป็นพลเมืองที่ดี
แนวทางที่ 2 ป้องกันการทุจริตและประพฤติมิชอบ ผ่านการจัดทำมาตรการหรือข้อเสนอแนะในประเด็นความเสี่ยงต่อการทุจริตให้เท่าทันสถานการณ์ปัจจุบัน ส่งเสริมสนับสนุนการแก้ไขปัญหาเรื่องร้องเรียนการทุจริตภายในหน่วยงาน
และ แนวทางที่ 3 ปราบปรามการทุจริต โดยพัฒนานวัตกรรมและเทคโนโลยี ปรับปรุงกฎหมายให้สอดคล้องกับบริบทการเปลี่ยนแปลง ตลอดจนพัฒนากลไกการบริหารงานคดีทั้งระบบ เชื่อมโยงและนำเทคโนโลยีมาใช้ประกอบการทำงาน
โอกาสนี้ ที่ประชุมฯ ยังเห็นชอบต่อข้อเสนอการจัดทำงบประมาณรายจ่ายบูรณาการ ประจำปีงบประมาณ พ.ศ. 2567 แผนงานบูรณาการต่อต้านการทุจริตและประพฤติมิชอบ ซึ่งสำนักงาน ป.ป.ช. ในฐานะเจ้าภาพ ได้จัดให้มีการประชุมเพื่อพิจารณากลั่นกรองข้อเสนอฯ โดยผลการพิจารณาข้อเสนอฯ ที่ประชุมฯ ได้พิจารณาโครงการที่หน่วยงานต่าง ๆ เสนอมา และเห็นควรสนับสนุนงบประมาณการดำเนินงาน จำนวน 43 หน่วยงาน รวม 58 โครงการ เป็นงบประมาณจำนวนทั้งสิ้น 1,445,718,000 บาท
โดยรองนายกรัฐมนตรีกล่าวต่อที่ประชุมฯ ว่ารัฐบาลมีความพยายามในการต่อต้านการทุจริต โดยมุ่งหวังให้การจัดทำงบประมาณฯ เป็นไปอย่างมีประสิทธิภาพสูงสุด เกิดประโยชน์ต่อประเทศและประชาชน รวมถึงสร้างจิตสำนึกและวัฒนธรรมในการต่อต้านการทุจริตและประพฤติมิชอบในทุกระดับ

ที่มา : https://www.thaigov.go.th/news/contents/details/72973