รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้าตามนโยบายแก้ไขปัญหาการนำเข้าและส่งออกสินค้าที่ผิดกฎหมาย


วันพฤหัสบดีที่ 5 ตุลาคม 2566
กระทรวงเกษตรฯ เดินหน้าตามนโยบายแก้ไขปัญหาการนำเข้าและส่งออกสินค้าที่ผิดกฎหมาย
กระทรวงเกษตรฯ เดินหน้าตามนโยบายแก้ไขปัญหาการนำเข้าและส่งออกสินค้าที่ผิดกฎหมาย
นายอภัย สุทธิสังข์ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมแต่งตั้งคณะทำงานแก้ไขปัญหาการนำเข้าและส่งออกสินค้าด้านพืชที่ผิดกฎหมาย ครั้งที่ 1/2567 ร่วมกับหน่วยงานในสังกัดกระทรวงเกษตรและสหกรณ์ที่เกี่ยวข้อง ณ ห้องประชุมกระทรวงเกษตรและสหกรณ์ และผ่านระบบ Zoom Meeting ว่า จากนโยบายของรัฐมนตรีว่าการกระทรวงเกษตรและสหกรณ์ (ร้อยเอก ธรรมนัส พรหมเผ่า) ในการประกาศสงครามกับปัจจัยการผลิตทางการเกษตรปลอม (วัตถุอันตราย ปุ๋ย พันธุ์พืช) 100 วัน ทำทันทีนั้น กระทรวงเกษตรฯ โดย กรมวิชาการเกษตร สำนักควบคุมพืชและวัสดุการเกษตร สำนักวิจัย และพัฒนาการเกษตรเขตที่ 5 (ศูนย์วิจัยและพัฒนาการเกษตรกาญจนบุรี ) ร่วมกับเจ้าหน้าที่ตำรวจกองบังคับการปราบปรามการกระทำความผิดเกี่ยวกับการคุ้มครองผู้บริโภค (บก. ปคบ.) เข้าตรวจร้านจำหน่ายสินค้าทางการเกษตร จังหวัดกาญจนบุรี พบการจำหน่ายสินค้าที่ผิดกฎหมาย จำนวน 3 รายการ ซึ่งผู้ที่มีไว้ครอบครองมีความผิด ดังนี้ 1) การครอบครองซึ่งวัตถุอันตรายชนิดที่ 4 มีโทษจำคุกไม่เกินสิบปี หรือปรับไม่เกิน หนึ่งล้านบาท หรือทั้งจำทั้งปรับ 2) การมีครอบครองซึ่งวัตถุอันตรายชนิดที่ 3 ไม่มีทะเบียน มีโทษจำคุกไม่เกิน 3 ปี ปรับไม่เกิน สามแสนบาทหรือทั้งจำทั้งปรับ
นอกจากนี้ที่ประชุมได้พิจารณาแผนปฏิบัติการปราบปรามการลักลอบการนำเข้ายางพาราผิดกฎหมาย ประจำปีงบประมาณ 2567 และแผนการตรวจสอบปริมาณยางคงเหลือ เพื่อป้องปรามการลักลอบการนำเข้า ทั้งนี้ รองปลัดเกษตรฯ    ได้มอบหมายหน่วยงานที่เกี่ยวข้องให้ดำเนินการตามแผนปฏิบัติงานอย่างต่อเนื่อง โดยให้มีการรายงานความคืบหน้าการปฏิบัติงานในการประชุมครั้งต่อไป

ที่มา : https://www.thaigov.go.th/news/contents/details/73008