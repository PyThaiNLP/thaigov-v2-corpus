รัฐบาลไทย-ข่าวทำเนียบรัฐบาล-นายกฯ ประชุมบอร์ดนโยบายโครงการเติมเงิน 10,000 บาท ผ่าน Digital Wallet เห็นชอบแต่งตั้งคณะอนุฯ ขับเคลื่อนโครงการ ย้ำดำเนินงานรอบคอบ ระมัดระวัง เป็นไปตามกรอบวินัยการเงินการคลัง  


วันพฤหัสบดีที่ 5 ตุลาคม 2566
05/10/2566
พิมพ์
นายกฯ ประชุมบอร์ดนโยบายโครงการเติมเงิน 10,000 บาท ผ่าน Digital Wallet เห็นชอบแต่งตั้งคณะอนุฯ ขับเคลื่อนโครงการ ย้ำดำเนินงานรอบคอบ ระมัดระวัง เป็นไปตามกรอบวินัยการเงินการคลัง
นายกฯ ประชุมบอร์ดนโยบายโครงการเติมเงิน 10,000 บาท ผ่าน Digital Wallet เห็นชอบแต่งตั้งคณะอนุฯ ขับเคลื่อนโครงการ ย้ำดำเนินงานรอบคอบ ระมัดระวัง เป็นไปตามกรอบวินัยการเงินการคลัง
วันนี้ (5 ต.ค. 66) เวลา 13.00 น. ณ ตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุมคณะกรรมการนโยบายโครงการเติมเงิน 10,000 บาท ผ่าน Digital Wallet ครั้งที่ 1/2566 ร่วมกับรัฐมนตรี คณะกรรมการ และผู้ที่เกี่ยวข้อง โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวเปิดการประชุมว่า ตามที่ได้แถลงนโยบาย Digital Wallet ต่อรัฐสภา ในฐานะนายกรัฐมนตรีและประธานที่ประชุมคณะกรรมการในวันนี้ จะได้ดำเนินการให้เป็นรูปธรรมเพราะถือเป็นเรื่องสำคัญ โดยจัดตั้งคณะกรรมการเพื่อขับเคลื่อนโครงการให้สำเร็จ ขอให้ทุกคนร่วมกันดำเนินงานอย่างรอบคอบ ระมัดระวัง ให้เป็นไปตามกรอบวินัยการเงินและการคลัง และกฎหมายอื่น ๆ ที่เกี่ยวข้อง ซึ่งทุกคนในที่นี้มาจากทุกภาคส่วน เป็นผู้ที่ถูกคัดสรรมาแล้วว่าจะเป็นผู้มีส่วนร่วมอย่างกระตือรือร้น (Active Participant) ได้ในโครงการนี้ เรื่องนี้เป็นเรื่องที่พูดคุยในวงกว้าง เป็นเรื่องที่รัฐบาลนี้เห็นว่าจำเป็นต้องทำ ทุกคนในที่นี้เป็นตัวแทนผู้ทรงคุณวุฒิ จึงอยากให้มีการเสนอข้อเสนอแนะ นำมาถกกันให้ดี ให้ละเอียด เพื่อหาสรุปในที่ประชุมนี้ให้ได้ อะไรที่ไม่ได้ถก ไม่ได้พูดกัน หรือมีข้อตกลงที่ขัดแย้งกัน ขอให้พูดคุยกันในคณะกรรมการ เพื่อจะหาทางออกที่สมบูรณ์ให้ได้ อย่าให้สาธารณชนมีความสับสน เพราะนโยบายนี้เป็นนโยบายหลักของรัฐบาล นายกฯ ในฐานะประธานกรรมการมีความตั้งใจ โดยเมื่อมีข้อสรุปแล้วขอให้คณะกรรมการพิจารณานำไปปรับใช้ให้เหมาะสม เพราะนโยบายนี้จะช่วยสร้างประโยชน์ทางเศรษฐกิจให้กับประเทศชาติและประชาชนอย่างมหาศาล ส่วนการปรับปรุงเปลี่ยนแปลงเรื่อง Position ต่าง ๆ นายกฯ ยินดีรับฟังความคิดเห็น เพราะอยากทำให้นโยบายนี้เกิดขึ้นได้จริง
โฆษกประจำสำนักนายกรัฐมนตรี กล่าวว่า ในที่ประชุมได้มีการหารือเพื่อให้มีการกำหนดกรอบการดำเนินโครงการเติมเงิน 10,000 บาท ผ่าน Digital Wallet ในหลายประเด็น เช่น ขอบเขตโครงการ แหล่งเงินการดำเนินโครงการ ระยะเวลาการดำเนินโครงการ การจัดการข้อมูลภายใต้โครงการ เป็นต้น ซึ่งนายกรัฐมนตรีได้กล่าวย้ำว่า การดำเนินการโครงการดังกล่าวจำเป็นอย่างยิ่งที่จะต้องดำเนินการด้วยความระมัดระวัง รอบคอบ ตลอดจนคำนึงถึงวินัยการเงินการคลัง ทั้งนี้ ที่ประชุมได้เห็นชอบให้แต่งตั้งคณะอนุกรรมการขับเคลื่อนโครงการเติมเงิน 10,000 บาท ผ่าน Digital Wallet โดยมีรัฐมนตรีช่วยว่าการกระทรวงการคลัง (นายจุลพันธ์ อมรวิวัฒน์) เป็นประธานคณะอนุกรรมการดังกล่าว เพื่อพิจารณารายละเอียดในประเด็นต่าง ๆ และเสนอให้คณะกรรมการนโยบายฯ พิจารณาเห็นชอบโดยเร็วต่อไป

ที่มา : https://www.thaigov.go.th/news/contents/details/72989