รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ให้รัฐมนตรีช่วยว่าการกระทรวงวิสาหกิจและการผลิตในอิตาลี และคณะ เข้าพบปะหารือ


วันพฤหัสบดีที่ 5 ตุลาคม 2566
05/10/2566
พิมพ์
รัฐมนตรีฯ พิมพ์ภัทรา ให้รัฐมนตรีช่วยว่าการกระทรวงวิสาหกิจและการผลิตในอิตาลี และคณะ เข้าพบปะหารือ
รัฐมนตรีฯ พิมพ์ภัทรา ให้รัฐมนตรีช่วยว่าการกระทรวงวิสาหกิจและการผลิตในอิตาลี และคณะ เข้าพบปะหารือ
วันที่ 4 ตุลาคม 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้นายวาเลนตีโน วาเลนตีนี (H.E. Mr.Valentino Valentini) รัฐมนตรีช่วยว่าการกระทรวงวิสาหกิจและการผลิตในอิตาลี และคณะ เข้าพบปะหารือแลกเปลี่ยนความคิดเห็นภาพรวมด้านเศรษฐกิจ อุตสาหกรรม การค้า การลงทุน ความสัมพันธ์ และความร่วมมือระหว่างไทย-สาธารณรัฐอิตาลี โดยมี นายณัฐพล รังสิตพล ปลัดกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายวีริศ อัมระปาล ผู้ว่าการการนิคมอุตสาหกรรมแห่งประเทศไทย นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม เข้าร่วม ณ ห้องรับรอง 1 ชั้น 2 อาคารสำนักงานปลัดกระทรวงอุตสาหกรรม
รัฐมนตรีช่วยว่าการกระทรวงวิสาหกิจและการผลิตในอิตาลี กล่าวว่า ความสัมพันธ์ทางการทูตของไทย-อิตาลี มีความแน่นแฟ้นยาวนานกว่า 150 ปี อีกทั้งมีเป้าหมาย นโยบายการพัฒนาประเทศ และอุตสาหกรรม ที่มีความคล้ายคลึงกัน อาทิ การสร้างความยั่งยืน ทั้งนี้ ปัจจุบันอิตาลีมี SME มากถึง 8 แสนราย โดยประเทศไทยถือเป็นประเทศเศรษฐกิจที่เชื่อมโยงการค้าระหว่างยุโรปและเอเชีย ซึ่งอิตาลีหวังว่าจะเป็นประเทศที่สามารถเชื่อมโยงยุโรปกับไทยด้วยเช่นกัน
รัฐมนตรีว่าการกระทรวงอุตสาหกรรม  กล่าวขอบคุณ ที่ทางอิตาลี ให้ความสำคัญและเข้ามาลงทุนตั้งบริษัทฯ ในประเทศไทย พร้อมใช้วัตถุดิบของไทยในการผลิต ทำให้เกิดการจ้างงาน สร้างรายได้ สร้างความเชื่อมั่นให้นักลงทุนต่างชาติ ซึ่งกระทรวงอุตสาหกรรมมีหน่วยงานที่รองรับการลงทุน ได้แก่ การนิคมอุตสาหกรรมแห่งประเทศไทย ที่มีศักยภาพ สามารถสนับสนุนและส่งเสริมนักลงทุนในด้านสิ่งอำนวยความสะดวกต่าง ๆ ในโรงงานอุตสาหกรรม ทำเลพื้นที่ตั้งหลากหลายอยู่ทั่วภูมิภาคในไทย นอกจากนี้ยังกล่าวชื่นชมศักยภาพการผลิตของอิตาลี ทั้งในด้านอาหาร แฟชั่น ยานยนต์ อุตสาหกรรมต่าง ๆ รวมถึง SME ในอิตาลี ที่มีความเข้มแข็ง เป็นฐานรากที่สำคัญของเศรษฐกิจ และหวังเป็นอย่างยิ่งว่าความสัมพันธ์ระหว่างไทย-อิตาลี จะยังคงแน่นแฟ้นและยาวนานสืบไป

ที่มา : https://www.thaigov.go.th/news/contents/details/73000