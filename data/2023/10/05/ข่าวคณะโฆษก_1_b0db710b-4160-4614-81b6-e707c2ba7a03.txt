รัฐบาลไทย-ข่าวทำเนียบรัฐบาล-“คารม” รองโฆษกรัฐบาล ย้ำเตือนประชาชน ตั้งสติ อย่าหลงกลตกเป็นเหยื่อมิจฉาชีพ เผยที่ผ่านมาพบมูลค่าความเสียหายกว่า 4.5 หมื่นล้านบาท 


วันพฤหัสบดีที่ 5 ตุลาคม 2566
05/10/2566
พิมพ์
“คารม” รองโฆษกรัฐบาล ย้ำเตือนประชาชน ตั้งสติ อย่าหลงกลตกเป็นเหยื่อมิจฉาชีพ เผยที่ผ่านมาพบมูลค่าความเสียหายกว่า 4.5 หมื่นล้านบาท
“คารม” รองโฆษกรัฐบาล ย้ำเตือนประชาชน ตั้งสติ อย่าหลงกลตกเป็นเหยื่อมิจฉาชีพ เผยที่ผ่านมาพบมูลค่าความเสียหายกว่า 4.5 หมื่นล้านบาท
วันนี้ 5 ต.ค. 66  นายคารม พลพรกลาง รองโฆษกประจำสำนักนายกรัฐมนตรี ย้ำเตือน ประชาชนตกเป็นเหยื่อมิจฉาชีพ ซึ่งปัจจุบันมิจฉาชีพใช้อุบายหลากหลายในการหลอกลวงที่แยบยลสร้างความน่าเชื่อถือในหลากหลายรูปแบบ ขอให้ประชาชนระมัดระวัง ตั้งสติ อย่าหลงกลตกเป็นเหยื่อมิจฉาชีพ ถึงแม้รัฐบาลได้เน้นย้ำให้หน่วยงานที่เกี่ยวข้องเฝ้าระวัง และตรวจสอบอย่างใกล้ชิด แต่ยังมีประชาชนตกเป็นเหยื่อมิจฉาชีพอยู่อย่างต่อเนื่อง ทั้งนี้ เพื่ออำนวยความสะดวก ให้ประชาชนที่ถูกหลอก เข้าถึงการให้ความช่วยเหลือได้ง่าย และรวดเร็วยิ่งขึ้น สำนักงานตำรวจแห่งชาติ ได้เพิ่มช่องทางแจ้งความออนไลน์ โดยผู้เสียหายสามารถเข้าไปแจ้งความได้ที่ https://www.thaipoliceonline.com เว็บไซต์นี้ที่เดียวเท่านั้น
นายคารม กล่าวถึงสถิติแจ้งความออนไลน์ ผ่าน https://www.thaipoliceonline.com ตั้งแต่ 1 มีนาคม 2565 – 30 กันยายน 2566 มีจำนวน 365,547 เรื่อง แบ่งเป็นคดีออนไลน์ จำนวน 336,896 เรื่อง แยกออกเป็นคดีที่เชื่อมโยง จำนวน 166,438 เรื่อง เป็นคดีที่ไม่เชื่อมโยง จำนวน 170,458 เรื่อง รวมมูลค่าความเสียหาย 45,738,507,864 บาท ส่วนผลการอายัดบัญชีสามารถอายัดได้ 167,347 บัญชี ยอดเงิน 11,251,930,652 บาท
สำหรับประเภทคดีออนไลน์ที่มีการแจ้งความมากที่สุด ดังนี้ 1. หลอกลวงซื้อขายสินค้าหรือบริการ (ไม่เป็นขบวนการ) มูลค่าความเสียหาย 1,952,445,391 บาท  2.หลอกให้โอนเงินเพื่อทำงาน มูลค่าความเสียหาย 5,425,376,535 บาท    3.หลอกให้กู้เงิน มูลค่าความเสียหาย 1,667,282,574 บาท 4.หลอกให้ลงทุนผ่านระบบคอมพิวเตอร์ มูลค่าความเสียหาย 13,952,456,410 บาท 5.ข่มขู่ทางโทรศัพท์ มูลค่าความเสียหาย 5,449,237,515 บาท 6.หลอกเป็นบุคคลอื่นเพื่อยืมเงิน มูลค่าความเสียหาย 424,280,075 บาท 7.หลอกให้โอนเงินเพื่อรับรางวัล มูลค่าความเสียหาย 809,110,450 บาท 8.หลอกลวงซื้อขายสินค้าหรือบริการ (เป็นขบวนการ) มูลค่าความเสียหาย 67,363,563 บาท   9.หลอกให้ติดตั้งโปรแกรมควบคุมระบบ มูลค่าความเสียหาย 960,152,219 บาท 10.กระทำต่อระบบหรือข้อมูลคอมพิวเตอร์ มูลค่าความเสียหาย 896,493,347 บาท 11.หลอกให้ลงทุนตาม พ.ร.ก.กู้ยืมเงิน มูลค่าความเสียหาย 656,216,834 บาท 12.หลอกให้รักแล้วโอนเงิน มูลค่าความเสียหาย 933,398,624 บาท       13.หลอกเกี่ยวกับทรัพย์สินดิจิทัล มูลค่าความเสียหาย 2,539,522,907 บาท และ 14.เข้ารหัสข้อมูลคอมพิวเตอร์ของผู้อื่น มูลค่าความเสียหาย 65,053,657 บาท
“ระวัง! เว็บไซต์แจ้งความออนไลน์ปลอม โดยมีการยิงโฆษณา (Ad) หลอกเหยื่อที่ต้องการแจ้งความร้องทุกข์ออนไลน์ ให้กดเข้าไปที่ลิงก์เว็บปลอม ต้องระวังให้มาก ๆ หากต้องการแจ้งความออนไลน์แนะนำให้เข้าไปที่ https://www.thaipoliceonline.com หรือสอบถามที่เบอร์ 1441 หรือ 081-866-3000 จะดีที่สุด”นายคารม ย้ำ
..............

ที่มา : https://www.thaigov.go.th/news/contents/details/72956