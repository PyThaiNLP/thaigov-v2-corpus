รัฐบาลไทย-ข่าวทำเนียบรัฐบาล-นายกรัฐมนตรีให้สัมภาษณ์ภายหลังเสร็จสิ้นการตรวจเยี่ยมและมอบนโยบายแก่ผู้บริหารสำนักงานป้องกันและปราบปรามการฟอกเงิน (ปปง.)


วันพฤหัสบดีที่ 5 ตุลาคม 2566
05/10/2566
พิมพ์
นายกรัฐมนตรีให้สัมภาษณ์ภายหลังเสร็จสิ้นการตรวจเยี่ยมและมอบนโยบายแก่ผู้บริหารสำนักงานป้องกันและปราบปรามการฟอกเงิน (ปปง.)
นายกรัฐมนตรี ให้สัมภาษณ์ภายหลังเสร็จสิ้นการตรวจเยี่ยมและมอบนโยบายแก่ผู้บริหารสำนักงานป้องกันและปราบปรามการฟอกเงิน (ปปง.)
วันนี้ (5 ตุลาคม 2566) เวลา 11.30น. สำนักงานป้องกันและปราบปรามการฟอกเงิน โดยภายหลังเสร็จสิ้นการตรวจเยี่ยมและมอบนโยบายแก่ผู้บริหารสำนักงานป้องกันและปราบปรามการฟอกเงิน (ปปง.) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้ให้สัมภาษณ์แก่สื่อมวลชน สาระสำคัญ ดังนี้
นายกรัฐมนตรีกล่าวว่า ในวันนี้ได้มามอบนโยบายการปฏิบัติงานแก่คณะผู้บริหารสำนักงานปราบปรามการฟอกเงิน รวมถึงให้กำลังใจในการปฏิบัติหน้าที่ของพนักงาน เนื่องจากเป็นหน่วยงานสำคัญที่เชื่อมโยงเกี่ยวกับความมั่นคง และขึ้นตรงต่อนายกรัฐมนตรี
นายกรัฐมนตรีกล่าวถึง สำนักงานป้องกันและปราบปรามการฟอกเงิน มีหน้าที่เฉพาะการกำกับดูแลธุรกิจสีเทา ธุรกรรมทางด้านการเงิน ซึ่งเป็นองค์ประกอบใหญ่ที่ทำให้ ยาเสพติด พนันออนไลน์ ขยายธุรกิจได้รวดเร็ว การทำงานของ ปปง. เพื่อยึดทรัพย์ โดยการบังคับใช้นโยบาย จึงมีความสำคัญมาก มาให้นโยบายวันนี้เพื่อให้ทำงานด้วยหลักนิติธรรม กระชับ รวดเร็วขึ้น ตามหลักสิทธิมนุษยชน พิสูจน์ทราบให้ได้ และกฎหมายต้องมีความโปร่งใส ประชาชนสามารถตรวจสอบได้ โดยวันนี้ได้กำชับให้มีระบบการดำเนินการที่กระชับ รวดเร็วมีไทม์ไลน์ชัดเจนขึ้น ในการทำงาน พร้อมกันนี้ นายกรัฐมนตรีได้สั่งการให้ดำเนินการด้วยความ สุจริต รอบคอบ ตอบสังคมได้ เชื่อว่า ประสิทธิภาพการทำงานจะดีขึ้น ข้อครหาลดลง

ที่มา : https://www.thaigov.go.th/news/contents/details/72972