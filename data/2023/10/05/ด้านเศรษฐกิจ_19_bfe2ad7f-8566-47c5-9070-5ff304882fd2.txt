รัฐบาลไทย-ข่าวทำเนียบรัฐบาล-กรมทางหลวงชนบท แนะนำประชาชนเลี่ยงใช้สะพานศรีมงคลวชิรานุสรณ์ จังหวัดกำแพงเพชร


วันพฤหัสบดีที่ 5 ตุลาคม 2566
กรมทางหลวงชนบท แนะนำประชาชนเลี่ยงใช้สะพานศรีมงคลวชิรานุสรณ์ จังหวัดกำแพงเพชร
เนื่องจากได้รับผลกระทบจากร่องมรสุมทางภาคเหนือ พร้อมเร่งบรรเทาความเดือดร้อนให้กับประชาชนตามนโยบายรัฐมนตรีว่าการกระทรวงคมนาคม
กรมทางหลวงชนบท (ทช.) โดยสำนักบำรุงทาง กระทรวงคมนาคม แจ้งว่าจากสถานการณ์ ร่องมรสุมพัดผ่านทางภาคเหนือทำให้เกิดฝนตกหนักอย่างต่อเนื่อง มีน้ำป่าจำนวนมากไหลเข้ามาในพื้นที่ความรุนแรงของกระแสน้ำกัดเซาะฐานรากสะพาน ส่งผลให้สะพานศรีมงคลวชิรานุสรณ์ บนถนนสาย กพ.1038 แยก ทล.1 - บ้านวังแขม อำเภอคลองขลุง จังหวัดกำแพงเพชร สะพานคอนกรีตเสริมเหล็กความยาว 560 เมตร มีอายุการใช้งานประมาณ 20 ปี ได้รับความเสียหาย เนื่องจากสะพานตั้งอยู่บริเวณโค้งน้ำที่มีลักษณะเป็นชั้นทราย รวมถึงกระแสน้ำได้เปลี่ยนทิศทางการไหลไปยังบริเวณร่องริมตลิ่งกัดเซาะทรายใต้ตอม่อ ส่งผลให้ตอม่อสะพานเกิดการทรุดตัว 1 ตับ คานสะพานหลุดจากตอม่อ 2 ช่วง ความยาวรวม 60 เมตร ไม่สามารถสัญจรผ่านได้ในขณะนี้ ทั้งนี้ ทช. ได้ติดตามและประเมินสถานการณ์อย่างใกล้ชิดเพื่อเร่งบรรเทาความเดือดร้อนให้กับประชาชน ตามนโยบาย นายสุริยะ จึงรุ่งเรืองกิจ รัฐมนตรีว่าการกระทรวงคมนาคม โดยการติดตั้งป้ายงดใช้สะพาน ติดตั้งป้ายเส้นทางเลี่ยง ตลอดจนอุปกรณ์อำนวยความปลอดภัย พร้อมจัดเจ้าหน้าที่จากแขวงทางหลวงชนบทกำแพงเพชรเฝ้าระวังตลอด 24 ชั่วโมง หลังจากปริมาณน้ำลดลงจะเร่งดำเนินการติดตั้งสะพานเบลีย์ เพื่ออำนวยความสะดวกให้กับประชาชนสามารถใช้สัญจรได้ชั่วคราวก่อน จึงขอแนะนำประชาชนโปรดหลีกเลี่ยงการใช้สะพานดังกล่าว โดยสามารถใช้สะพานบริเวณใกล้เคียงได้ 2 แห่ง อยู่ห่างออกไปประมาณ 15 กิโลเมตร ดังนี้ 1) ด้านเหนือน้ำ สะพานเฉลิมพระเกียรติ 2 ตำบลคลองขลุง อำเภอคลองขลุง จังหวัดกำแพงเพชร และ 2) ด้านท้ายน้ำ สะพานขาณุวรลักษบุรี ตำบลป่าพุทรา อำเภอขาณุวรลักษบุรี จังหวัดกำแพงเพชร หลังจากเข้าสู่สภาวะปกติ ทช. จะเข้าเร่งดำเนินการสำรวจออกแบบเพื่อฟื้นฟู โดยใช้งบประมาณในปี 2567 ในการดำเนินการต่อไป
อย่างไรก็ตาม ทช. จะติดตามสถานการณ์อุทกภัยอย่างต่อเนื่อง และจะให้ความช่วยเหลือประชาชนอย่างเต็มกำลัง โดยจะรายงานให้รับทราบเป็นระยะ ๆ หากเกิดเหตุอุทกภัยบริเวณสายทางประชาชนสามารถแจ้งเหตุอุทกภัยได้ที่แขวงทางหลวงชนบทกำแพงเพชร โทรศัพท์ 055 710 031 หรือสายด่วน ทช. 1146

ที่มา : https://www.thaigov.go.th/news/contents/details/73007