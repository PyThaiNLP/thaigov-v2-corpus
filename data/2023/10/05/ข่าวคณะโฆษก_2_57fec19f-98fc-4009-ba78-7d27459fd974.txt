รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เศรษฐาเตรียมลงพื้นที่ 3 จังหวัด อุบลราชธานี ยโสธร ร้อยเอ็ด ติดตามสถานการณ์อุทกภัย พบประชาชน มอบสิ่งของช่วยเหลือผู้ประสบอุทกภัย 6-7 ต.ค.นี้ 


วันพฤหัสบดีที่ 5 ตุลาคม 2566
05/10/2566
พิมพ์
โฆษกรัฐบาลเผย นายกฯ เศรษฐาเตรียมลงพื้นที่ 3 จังหวัด อุบลราชธานี ยโสธร ร้อยเอ็ด ติดตามสถานการณ์อุทกภัย พบประชาชน มอบสิ่งของช่วยเหลือผู้ประสบอุทกภัย 6-7 ต.ค.นี้
โฆษกรัฐบาลเผย นายกฯ เศรษฐาเตรียมลงพื้นที่ 3 จังหวัด อุบลราชธานี ยโสธร ร้อยเอ็ด ติดตามสถานการณ์อุทกภัย พบประชาชน มอบสิ่งของช่วยเหลือผู้ประสบอุทกภัย 6-7 ต.ค.นี้
วันนี้ (5 ตุลาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า ในวันศุกร์ที่ 6 และวันเสาร์ที่ 7 ตุลาคม 2566 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีกำหนดการลงพื้นที่ตรวจราชการ ณ จังหวัดอุบลราชธานี จังหวัดยโสธร และจังหวัดร้อยเอ็ด โดยมีนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นายไชยา พรหมา รัฐมนตรีช่วยว่าการกระทรวงเกษตรและสหกรณ์ นางมนพร เจริญศรี รัฐมนตรีช่วยว่าการกระทรวงคมนาคม นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นายสมคิด เชื้อคง รองเลขาธิการนายกรัฐมนตรีฝ่ายการเมือง นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง ร่วมคณะตรวจราชการ ซึ่งมีกำหนดการดังนี้
วันศุกร์ที่ 6 ตุลาคม 2566 เวลา 12.00 น. นายกรัฐมนตรีและคณะ ออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานทหารกองบิน 21 ต.ในเมือง อ.เมืองอุบลราชธานี จ.อุบลราชธานี โดยในเวลา 13.15 น. นายกรัฐมนตรีเป็นประธานประชุมติดตามสถานการณ์อุทกภัย สั่งการเตรียมการป้องกันและแก้ไขปัญหาอุทกภัย ณ สำนักงานชลประทานที่ 7 จากนั้น นายกรัฐมนตรีเดินทางไปสถานีตรวจวัดระดับน้ำ (M7) บริเวณเชิงสะพานเสรีประชาธิปไตย ต.ในเมือง อ.เมืองอุบลราชธานี เพื่อพบปะประชาชน และมอบสิ่งของช่วยเหลือผู้ประสบอุทกภัย ก่อนที่นายกรัฐมนตรีจะไปติดตามสถานการณ์อุทกภัยและพบปะประชาชน อ.พิบูลมังสาหาร ณ แก่งสะพือ ต.พิบูล อ.พิบูลมังสาหาร จ.อุบลราชธานี
โฆษกประจำสำนักนายกรัฐมนตรีกล่าวว่า ในวันเสาร์ที่ 7 ตุลาคม 2566 เวลา 10.30 น. นายกรัฐมนตรี มีกำหนดการพบปะประชาชน และมอบสิ่งของช่วยเหลือผู้ประสบอุทกภัย ณ บ้านทรายงาม ต.กุดกุง อ.คำเขื่อนแก้ว จ.ยโสธร จากนั้นในช่วงบ่าย เวลาประมาณ 14.00 น. นายกรัฐมนตรีจะตรวจเยี่ยมโครงการบำบัดผู้ติดยาเสพติด ณ สถานีตำรวจภูธรหัวโทน อ.สุวรรณภูมิ จ.ร้อยเอ็ด แล้วเดินทางกลับกรุงเทพมหานคร ทั้งนี้ กำหนดการอาจมีการเปลี่ยนแปลงตามความเหมาะสม
“การลงพื้นที่ของนายกรัฐมนตรีในครั้งนี้ นายกฯ จะไปติดตามสถานการณ์และการบริหารจัดการน้ำลุ่มน้ำชี-มูล รวมทั้งติดตามสถานการณ์อุทกภัยและการช่วยเหลือประชาชน ซึ่งพื้นที่ลุ่มน้ำชี-มูล ยังคงมีพื้นที่ได้รับผลกระทบ สำหรับสถานการณ์น้ำของ จ.อุบลราชธานี ยโสธร ร้อยเอ็ด ขณะนี้ความจุแหล่งน้ำรวมของจังหวัด (ข้อมูล สทนช. 3 ต.ค. 66) จ.อุบลราชธานี ความจุ 2,225 ล้าน ลบ.ม. ปริมาณน้ำปัจจุบัน 1,971 ล้าน ลบ.ม. (89%) จ.ยโสธร ความจุ 119 ล้าน ลบ.ม. ปริมาณน้ำปัจจุบัน 77 ลบ.ม. (65%) และ จ.ร้อยเอ็ด ความจุ 231 ล้าน ลบ.ม. ปริมาณน้ำปัจจุบัน 85 ลบ.ม. (37%)” นายชัยฯ กล่าว

ที่มา : https://www.thaigov.go.th/news/contents/details/72957