รัฐบาลไทย-ข่าวทำเนียบรัฐบาล-กต.-กก. อำนวยความสะดวกญาติผู้เสียชีวิต จีน-เมียนมา เดินทางมาไทย พร้อมจัดพิธีทางศาสนา ย้ำทำความเข้าใจนักท่องเที่ยว กำหนด 4 มาตรการป้องกันเกิดเหตุซ้ำ


วันพฤหัสบดีที่ 5 ตุลาคม 2566
05/10/2566
พิมพ์
กต.-กก. อำนวยความสะดวกญาติผู้เสียชีวิต จีน-เมียนมา เดินทางมาไทย พร้อมจัดพิธีทางศาสนา ย้ำทำความเข้าใจนักท่องเที่ยว กำหนด 4 มาตรการป้องกันเกิดเหตุซ้ำ
กต.-กก. อำนวยความสะดวกญาติผู้เสียชีวิต จีน-เมียนมา เดินทางมาไทย พร้อมจัดพิธีทางศาสนา ย้ำทำความเข้าใจนักท่องเที่ยว กำหนด 4 มาตรการป้องกันเกิดเหตุซ้ำ
วันนี้ (5 ตุลาคม 2566) เวลา 13.20 น. ณ บริเวณทางเชื่อมตึกภักดีบดินทร์และตึกไทยคู่ฟ้า ทำเนียบรัฐบาล นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา และ นายจักรพงษ์ แสงมณี รัฐมนตรีช่วยว่าการกระทรวงการต่างประเทศ แถลงเรื่องการให้ความช่วยเหลือนักท่องเที่ยวกรณีเหตุการณ์สยามพารากอน โดยนายจักรพงษ์ กล่าวว่า ได้มีการติดต่อพูดคุยกับสถานเอกอัครราชทูตสาธารณรัฐประชาชนจีน สถานเอกอัครราชทูตเมียนมา และสถานเอกอัครราชทูตสาธารณรัฐประชาธิปไตยประชาชนลาว เพื่อสร้างความเข้าใจแก่เอกอัครราชทูต พร้อมกับได้เดินทางไปเยี่ยมผู้บาดเจ็บที่โรงพยาบาลจุฬาลงกรณ์และโรงพยาบาลกรุงเทพคริสเตียน นอกจากนี้ทางกระทรวงการต่างประเทศได้มีการประชุมในส่วนของการเตรียมความพร้อมของมาตรการต่าง ๆ
นางสาวสุดาวรรณ กล่าวต่อว่า จากที่มีนักท่องเที่ยวจีนเสียชีวิต ทางประเทศไทยได้อำนวยความสะดวกให้กับญาติในการเดินทางเข้ามาในประเทศแล้ว ส่วนมาตรการการเยียวยานั้นกำลังดำเนินการอยู่ โดยมีคณะกรรมการกองทุนเงินช่วยเหลือผู้ประสบสาธารณภัยสำนักนายกรัฐมนตรีให้การดูแล รายละเอียดนั้นจะแจ้งให้ทราบภายในวันพฤหัสบดีนี้ ส่วนผู้ได้รับบาดเจ็บพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี รับไว้ในพระราชานุเคราะห์ นอกจากนั้นกระทรวงยุติธรรม กระทรวงสาธารณสุข และกระทรวงการพัฒนาสังคมและความมั่นคงของมนุษย์จะเข้ามาช่วยดูแลผู้ที่ได้รับผลกระทบจากเหตุการณ์ในครั้งนี้ด้วย
ขณะที่ผู้เสียชีวิตชาวเมียนมา ในวันพรุ่งนี้แม่ของผู้เสียชีวิตจะเดินทางมาถึงไทย ซึ่งทางการไทยได้จัดเตรียมพิธีทางศาสนาไว้ให้ในประเทศไทย พร้อมย้ำว่าตอนนี้ได้สร้างความมั่นใจให้กับนักท่องเที่ยว ในเรื่องการรักษาความปลอดภัย และได้หารือถึงแนวทางป้องกันสำหรับพื้นที่ที่มีคนเยอะ ๆ เช่น บริเวณห้างสรรพสินค้า ซึ่งจะต้องหารือกันว่าจะมีการเพิ่มจุดตรวจอาวุธทางเข้าออกเพิ่มเติมหรือไม่
นายจักรพงษ์ กล่าวว่า เรื่องของมาตรการป้องกันการเกิดเหตุซ้ำนั้น ได้มีการกำหนดมาตรการออกมา 4 มาตรการ โดยทางสำนักงานตำรวจแห่งชาติ จะให้ตำรวจเพิ่มกำลังพลในแหล่งชุมชน รวมถึงให้กระทรวงดิจิทัลเพื่อเศรษฐกิจและสังคม ปิดเว็บไซต์ที่ทำการขาย การดัดแปลงอาวุธแบลงค์กัน และช่องวิดีโอที่สอนการดัดแปลงอาวุธแบลงค์กัน ตลอดจนเพิ่มมาตรการหากจะนำเข้าอุปกรณ์แบลงค์กันต้องได้รับอนุญาตจากระทรวงมหาดไทยเท่านั้น และกระทรวงดิจิทัลเพื่อเศรษฐกิจและสังคมจะนำเทคโนโลยีการแจ้งเตือนมาใช้ส่งข้อความแจ้งเตือนภัยให้กับประชาชน

ที่มา : https://www.thaigov.go.th/news/contents/details/73001