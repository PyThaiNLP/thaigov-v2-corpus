รัฐบาลไทย-ข่าวทำเนียบรัฐบาล-ร้อยเอก ธรรมนัส เรียกประชุม ผบห. ทุกหน่วยงานในสังกัด เร่งขับเคลื่อนงานให้เห็นผลสำเร็จภายใน 3 เดือน


วันพุธที่ 4 ตุลาคม 2566
ร้อยเอก ธรรมนัส เรียกประชุม ผบห. ทุกหน่วยงานในสังกัด เร่งขับเคลื่อนงานให้เห็นผลสำเร็จภายใน 3 เดือน
ร้อยเอก ธรรมนัส เรียกประชุม ผบห. ทุกหน่วยงานในสังกัด เร่งขับเคลื่อนงานให้เห็นผลสำเร็จภายใน 3 เดือน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมนำเสนอโครงการสำคัญ Flagship Project เพื่อขับเคลื่อนนโยบายตามกลุ่มภารกิจต่าง ๆ ได้แก่ กลุ่มงานภารกิจด้านบริหารจัดการทรัพยากรเพื่อการผลิต กลุ่มภารกิจด้านพัฒนาการผลิต กลุ่มภารกิจด้านส่งเสริมและพัฒนาเกษตรกรและระบบสหกรณ์ และส่วนราชการที่ไม่ได้อยู่ภายใต้กลุ่มภารกิจ รัฐวิสาหกิจ และองค์การมหาชน โดยมีนายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และหัวหน้าส่วนราชการในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์
ในส่วนของการดำเนินงานของกลุ่มงานภารกิจด้านบริหารจัดการทรัพยากรเพื่อการผลิต ประกอบด้วย กรมชลประทาน สำนักงานการปฏิรูปที่ดินเพื่อเกษตรกรรม (ส.ป.ก.) กรมพัฒนาที่ดิน และกรมฝนหลวงและการบินเกษตร กลุ่มภารกิจด้านพัฒนาการผลิต ประกอบด้วย กรมประมง กรมปศุสัตว์ กรมวิชาการเกษตร กรมการข้าว และกรมหม่อนไหม กลุ่มภารกิจด้านส่งเสริมและพัฒนาเกษตรกรและระบบสหกรณ์ ประกอบด้วย กรมส่งเสริมการเกษตร กรมส่งเสริมสหกรณ์ และกรมตรวจบัญชีสหกรณ์ ส่วนราชการที่ไม่ได้อยู่ภายใต้กลุ่มภารกิจ ประกอบด้วย สำนักงานปลัดกระทรวงเกษตรและสหกรณ์ สำนักงานเศรษฐกิจการเกษตร และสำนักงานมาตรฐานสินค้าเกษตรและอาหารแห่งชาติ (มกอช.) นอกจากนี้ ยังมีการดำเนินงานของหน่วยงานในสังกัด ทั้งรัฐวิสาหกิจ และองค์การมหาชน ประกอบด้วย การยางแห่งประเทศไทย องค์การส่งเสริมกิจการโคนมแห่งประเทศไทย (อสค.) องค์การสะพานปลา องค์การตลาดเพื่อเกษตรกร (อ.ต.ก.) สำนักงานพัฒนาการวิจัยการเกษตร (องค์การมหาชน) สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) และสถาบันวิจัยและพัฒนาพื้นที่สูง
ทั้งนี้ รัฐมนตรีว่าการกระทรวงเกษตรและสหกรณ์ ได้เน้นย้ำการดำเนินงานให้เห็นผลเป็นรูปธรรม สามารถวัดผลการดำเนินงานได้ โดยต้องการให้เห็นผลสำเร็จภายในระยะ 3 เดือน อย่างไรก็ตาม ได้ขอให้ทุกหน่วยงานบูรณาการการทำงานร่วมกันอย่างมีความสุข ต้องมีการพูดคุยและปรับรูปแบบการทำงาน โดยต้องการให้มีการวัดผลทุกไตรมาส เพื่อให้มีการพัฒนาและปรับปรุงการทำงานอย่างต่อเนื่อง

ที่มา : https://www.thaigov.go.th/news/contents/details/72952