รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ หารือการจัดทำงบประมาณรายจ่ายประจำปีงบประมาณ พ.ศ. 2567 


วันพฤหัสบดีที่ 5 ตุลาคม 2566
กระทรวงเกษตรและสหกรณ์ หารือการจัดทำงบประมาณรายจ่ายประจำปีงบประมาณ พ.ศ. 2567
กระทรวงเกษตรและสหกรณ์ หารือการจัดทำงบประมาณรายจ่ายประจำปีงบประมาณ พ.ศ. 2567 พร้อมนำนโยบายของรัฐบาลมาขับเคลื่อน เพื่อเพิ่มรายได้เกษตรกร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และผู้บริหารทุกหน่วยงานในสังกัดกระทรวงเกษตรและสหกรณ์ ประชุมหารือการจัดทำงบประมาณรายจ่ายประจำปีงบประมาณ พ.ศ. 2567 ร่วมกับ นายอนันต์ แก้มกำเนิด รองผู้อำนวยการสำนักงบประมาณ และคณะ ณ ห้องประชุมธารทิพย์ อาคาร 99 ปี หม่อมหลวงชูชาติ กำภู กรมชลประทาน สามเสน
รัฐมนตรีว่าการกระทรวงเกษตรและสหกรณ์ กล่าวว่า การจัดสรรงบประมาณถือว่าเป็นสิ่งสำคัญที่จะทำให้การขับเคลื่อนนโยบายของกระทรวงเกษตรฯ สามารถดำเนินการตามเป้าหมายได้ ซึ่งการกำหนดนโยบายของกระทรวงเกษตรฯ นั้น มุ่งดำเนินการให้สอดคล้องกับนโยบายของนายกรัฐมนตรี ในการตั้ง GDP มีเป้าหมายต้องสามารถเพิ่มรายได้ให้พี่น้องเกษตรกร 3 เท่า ในระยะเวลา 4 ปี โดยนโยบายของรัฐบาลที่เกี่ยวข้องด้านการเกษตร ประกอบด้วย 1) นโยบายพิทักษ์รักไว้ซึ่งสถาบันพระมหากษัตริย์ 2) นโยบายแก้ไขปัญหาเฉพาะหน้า และ 3) นโยบายระยะกลาง ระยะยาว “สร้างรายได้ สร้างโอกาส และสร้างคุณภาพชีวิต” อย่างไรก็ตาม กระทรวงเกษตรฯ พร้อมที่จะนำนโยบายของรัฐบาลมาขับเคลื่อนเพื่อให้เห็นผลเป็นรูปธรรม และนำงบประมาณมาใช้ให้เกิดประโยชน์และความคุ้มค่ามากที่สุด
ด้าน นายอนุชา กล่าวว่า นโยบายของกระทรวงเกษตรฯ จะเป็นประโยชน์ในการพัฒนาภาคการเกษตร และนำประโยชน์ไปสู่พี่น้องประชาชนและเกษตรกร ซึ่งหากภาคการเกษตรสำเร็จ จะสามารถเป็นเม็ดเงินตั้งต้นในการพัฒนาประเทศต่อไป อย่างไรก็ตาม พร้อมที่จะขับเคลื่อนงานตามนโยบายของรัฐมนตรีว่าการกระทรวงเกษตรและสหกรณ์ เพื่อให้บรรลุตามเป้าหมายที่ตั้งไว้

ที่มา : https://www.thaigov.go.th/news/contents/details/72985