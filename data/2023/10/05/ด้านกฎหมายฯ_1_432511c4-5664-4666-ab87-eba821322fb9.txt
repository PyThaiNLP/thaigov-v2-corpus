รัฐบาลไทย-ข่าวทำเนียบรัฐบาล-กระทรวงยุติธรรม จับมือ รฟม. ลงนาม MOU การใช้ที่ราชพัสดุซึ่งกระทรวงยุติธรรมเป็นผู้ใช้ประโยชน์เพื่อก่อสร้างโครงการรถไฟฟ้าสายสีม่วงช่วงเตาปูน-ราษฎร์บูรณะ (วงแหวนกาญจนาภิเษก)


วันพฤหัสบดีที่ 5 ตุลาคม 2566
05/10/2566
พิมพ์
กระทรวงยุติธรรม จับมือ รฟม. ลงนาม MOU การใช้ที่ราชพัสดุซึ่งกระทรวงยุติธรรมเป็นผู้ใช้ประโยชน์เพื่อก่อสร้างโครงการรถไฟฟ้าสายสีม่วงช่วงเตาปูน-ราษฎร์บูรณะ (วงแหวนกาญจนาภิเษก)
กระทรวงยุติธรรม จับมือ รฟม. ลงนาม MOU การใช้ที่ราชพัสดุซึ่งกระทรวงยุติธรรมเป็นผู้ใช้ประโยชน์เพื่อก่อสร้างโครงการรถไฟฟ้าสายสีม่วงช่วงเตาปูน-ราษฎร์บูรณะ (วงแหวนกาญจนาภิเษก)
ในวันพฤหัสบดีที่ ๕ ตุลาคม ๒๕๖๖ เวลา ๑๔.๐๐ น. นางพงษ์สวาท นีละโยธิน ปลัดกระทรวงยุติธรรม และนายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย ร่วมลงนามบันทึกข้อตกลงความร่วมมือ "การใช้ที่ราชพัสดุซึ่งกระทรวงยุติธรรมเป็นผู้ใช้ประโยชน์เพื่อก่อสร้างโครงการรถไฟฟ้าสายสีม่วงช่วงเตาปูน-ราษฎร์บูรณะ (วงแหวนกาญจนาภิเษก)" ระหว่าง กระทรวงยุติธรรม และ การรถไฟฟ้าขนส่งมวลชนแห่งประเทศไทย โดยมีนายวัลลภ นาคบัว รองปลัดกระทรวงยุติธรรม นางอุษา จั่นพลอย บุญเปี่ยม ผู้ช่วยปลัดกระทรวงยุติธรรม นายกิตติกร ตันเปาว์ รองผู้ว่าการการรถไฟฟ้าขนส่งมวลชนแห่งประเทศไทย และนายกิตติ เอกวัลลภ ผู้ช่วยผู้ว่าการการรถไฟขนส่งมวลชนแห่งประเทศไทย ร่วมเป็นสักขีพยาน พร้อมด้วยเจ้าหน้าที่ของทั้งสองหน่วยงานเข้าร่วมฯ ณ ห้องประชุม ๑ ชั้น ๙ อาคาร ๑ การรถไฟฟ้าขนส่งมวลชนแห่งประเทศไทย
ในการนี้ ปลัดกระทรวงยุติธรรมกล่าวว่า กระทรวงยุติธรรมมีความยินดีอย่างยิ่งที่ได้เข้าร่วมพิธีลงนามบันทึกข้อตกลง เรื่อง การใช้ที่ราชพัสดุซึ่งกระทรวงยุติธรรมเป็นผู้ใช้ประโยชน์ เพื่อก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) ระหว่างกระทรวงยุติธรรม กับ การรถไฟฟ้าขนส่งมวลชนแห่งประเทศไทย ซึ่งได้หารือและประสานงานในการดําเนินงานร่วมกันมาอย่างต่อเนื่อง และกระทรวงยุติธรรมอยู่ระหว่างดําเนินโครงการก่อสร้างพิพิธภัณฑ์สวนรมณีนาถ ให้เป็นศูนย์การเรียนรู้ด้านกระบวนการยุติธรรม
อย่างไรก็ตามกระทรวงยุติธรรมมีความยินดีที่จะส่งเสริมสนับสนุนให้การก่อสร้างสถานีรถไฟฟ้าสําเร็จลุล่วง โดยไม่กระทบกับภารกิจและหน้าที่ในการให้บริการประชาชนของทั้งสองฝ่าย ซึ่งถือเป็นจุดเริ่มต้นที่ดีของกระทรวงยุติธรรมและการรถไฟฟ้าขนส่งมวลชนแห่งประเทศไทยในการดําเนินงานร่วมกัน ขอให้โครงการประสบความสําเร็จและสามารถให้บริการและอํานวยความสะดวกแก่ประชาชนโดยเร็ว

ที่มา : https://www.thaigov.go.th/news/contents/details/73003