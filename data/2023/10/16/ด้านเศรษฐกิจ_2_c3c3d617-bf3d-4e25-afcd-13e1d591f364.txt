รัฐบาลไทย-ข่าวทำเนียบรัฐบาล-รมว.ธรรมนัส พร้อม ช่วยเหลือ-ส่งเสริม แรงงานเกษตรไทยจากอิสราเอลกลับบ้าน เตรียมผุดโปรเจกต์ ส่งเสริมฝีมือแรงงานเกษตรไทยในต่างแดนกลับคืนถิ่น


วันจันทร์ที่ 16 ตุลาคม 2566
รมว.ธรรมนัส พร้อม ช่วยเหลือ-ส่งเสริม แรงงานเกษตรไทยจากอิสราเอลกลับบ้าน เตรียมผุดโปรเจกต์ ส่งเสริมฝีมือแรงงานเกษตรไทยในต่างแดนกลับคืนถิ่น
รมว.ธรรมนัส พร้อม ช่วยเหลือ-ส่งเสริม แรงงานเกษตรไทยจากอิสราเอลกลับบ้าน เตรียมผุดโปรเจกต์ ส่งเสริมฝีมือแรงงานเกษตรไทยในต่างแดนกลับคืนถิ่น มั่นใจ กลุ่มแรงงานพร้อมด้วยทักษะและศักยภาพ ร่วมเป็นกลุ่มเกษตรกรดาวรุ่งยุคไฮเทค ขับเคลื่อนภาคเกษตรไทยร่วมกัน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยว่า จากสถานการณ์สงครามการสู้รบระหว่างอิสราเอลกับกลุ่มฮามาสในช่วงที่ผ่านมา ส่งผลให้มีผู้เสียชีวิตแล้วรวมมากกว่า 3,600 คน ซึ่งปัจจุบัน   มีแรงงานไทยอาศัยอยู่ในประเทศอิสราเอลประมาณ 3 หมื่นราย โดยอยู่ในพื้นที่ใกล้ฉนวนกาซา ซึ่งเป็นพื้นที่สู้รบ และขณะนี้ มีผู้แจ้งความประสงค์ต้องการกลับมายังประเทศไทยแล้วประมาณ 6,000 คน โดยส่วนใหญ่เป็นแรงงานเกษตร
จากข้อมูลพบว่า ในปี 2566 ประเทศไทยได้จัดส่งแรงงานไทยไปทำงานภาคเกษตรที่รัฐอิสราเอล จำนวน 6,500 คน ดังนั้น กระทรวงเกษตรและสหกรณ์จึงมีการเตรียมความพร้อมทุกด้านในการดูแลคนไทยกลุ่มแรงงานเกษตร ที่อพยพกลับจากประเทศอิสราเอล และที่สำคัญคือ กลุ่มแรงงานเกษตรดังกล่าว นับว่าเป็นกลุ่มที่มีศักยภาพในระดับสูง เพราะได้เก็บเกี่ยวประสบการณ์และความรู้ต่าง ๆ ด้านเทคโนโลยีการเกษตรจากประเทศอิสราเอล ซึ่งเป็นเมืองแห่งเกษตรกรรมที่ทันสมัย ที่สามารถพลิกฟื้นทะเลทรายด้วยเทคโนโลยีและนวัตกรรม จนเป็นประเทศผู้นำด้านเกษตรในปัจจุบัน จึงถือได้ว่าเป็นโอกาสสำคัญในการนำความรู้และประสบการณ์มาปรับใช้เพื่อร่วมยกระดับและขับเคลื่อนภาคเกษตรกรรมของไทยมาปรับใช้และต่อยอดในการประกอบอาชีพเกษตร
สำหรับการส่งเสริมกลุ่มแรงงานภาคเกษตรจากอิสราเอล กระทรวงเกษตรและสหกรณ์ได้เตรียมโครงการ ส่งเสริมฝีมือแรงงานเกษตรไทยในต่างแดนกลับคืนถิ่น โดยวางแนวทางและจะมีการพิจารณาจากทักษะ ความรู้ ความสามารถ ประสบการณ์ และความต้องการ โดยหลัก ๆ แบ่งเป็น 3 แนวทางตามความสมัครใจ ได้แก่
1) ปั้นสู่ครูพี่เลี้ยง ซึ่งกลุ่มดังกล่าว จะเป็นกลุ่มที่มีความรู้ มีความเชี่ยวชาญ ประสบการณ์ และทักษะที่สูง สามารถมาร่วมในการถ่ายทอดองค์ความรู้ ประสบการณ์ ทักษะต่างๆ เพื่อสร้างกลุ่มเกษตรกรรุ่นใหม่ Young Smart Farmer / Smart Farmer สร้างแรงจูงใจให้กับเกษตรกรในการประกอบอาชีพเกษตร
2) ป้อนสู่กลุ่มอุตสาหกรรมเกษตร โดยกระทรวงเกษตรและสหกรณ์ จะร่วมกับสภาหอการค้าแห่งประเทศไทย สภาอุตสาหกรรมแห่งประเทศไทย ที่ต้องการแรงงานเข้าสู่ภาคอุตสาหกรรมตามความต้องการในด้านต่างๆ
3) ปูทางอาชีพสู่บ้านเกิด โดยจะให้การสนับสนุนกลุ่มแรงงานที่ต้องการกลับบ้านในภูมิลำเนา ต่อยอดในการประกอบอาชีพ เช่น การเข้าถึงทุนในการประกอบอาชีพ สนับสนุนปัจจัยการผลิต  การเข้าถึงองค์ความรู้ต่างๆ เพื่อพัฒนาทักษะ การหาตลาดรองรับ หรือการเข้าร่วมเป็น Smart Farmer เข้าร่วมกลุ่มแปลงใหญ่ วิสาหกิจชุมชนต่างๆ หรือโครงการต่างๆ ตามความต้องการและความเหมาะสม เป็นต้น
“กระทรวงเกษตรฯ เราพร้อมในการช่วยเหลือและส่งเสริมกลุ่มแรงงานภาคเกษตรจากอิสราเอลที่กลับมายังประเทศไทย โดยได้เตรียมโครงการ ส่งเสริมฝีมือแรงงานเกษตรไทยในต่างแดนกลับคืนถิ่น ซึ่งนอกจากจะเป็นการช่วยเหลือรองรับกลุ่มแรงงานเกษตรแล้ว ยังเป็นโอกาสอันดีของไทย ในการส่งเสริม สนับสนุนให้มีการแลกเปลี่ยนเรียนรู้เรื่องเทคโนโลยีและนวัตกรรมด้านเกษตร ร่วมกันสร้างเกษตรกรคนรุ่นใหม่ที่มีความรู้ ทักษะ และประสบการณ์กลับเข้าสู่ภาคการเกษตรไทยใน เพื่อร่วมกันยกระดับเพิ่มขีดความสามารถ และขับเคลื่อนภาคเกษตรไทยไปด้วยกัน ซึ่งหลังจากนี้ จะได้มีการแจ้งรายละเอียดต่าง ๆ เพิ่มเติมต่อไป” ร้อยเอก ธรรมนัส กล่าว

ที่มา : https://www.thaigov.go.th/news/contents/details/73397