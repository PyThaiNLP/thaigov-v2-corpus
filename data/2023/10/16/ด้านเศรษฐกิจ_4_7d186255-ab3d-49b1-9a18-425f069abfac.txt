รัฐบาลไทย-ข่าวทำเนียบรัฐบาล-​สมเด็จพระกนิษฐาธิราชเจ้า กรมสมเด็จเทพรัตนราชสุดาฯ สยามบรมราชกุมารี ทรงเปิดงานวันอาหารโลก 2566 


วันจันทร์ที่ 16 ตุลาคม 2566
​สมเด็จพระกนิษฐาธิราชเจ้า กรมสมเด็จเทพรัตนราชสุดาฯ สยามบรมราชกุมารี ทรงเปิดงานวันอาหารโลก 2566
​สมเด็จพระกนิษฐาธิราชเจ้า กรมสมเด็จเทพรัตนราชสุดาฯ สยามบรมราชกุมารี ทรงเปิดงานวันอาหารโลก 2566 ภายใต้แนวคิด "Water is Life, Water is Food. Leave no one behind"
สมเด็จพระกนิษฐาธิราชเจ้า กรมสมเด็จเทพรัตนราชสุดาฯ สยามบรมราชกุมารี ทรงกรุณาโปรดเกล้าโปรดกระหม่อม เสด็จพระราชดำเนินไปทรงเปิดงานวันอาหารโลก 2566 (World Food Day 2023) ภายใต้แนวคิด "Water is Life, Water is Food. Leave no one behind" หรือ "น้ำคือชีวิต น้ำคืออาหาร ไม่ทิ้งใครไว้ข้างหลัง เพื่อให้ประชากรโลกตระหนักถึงความสำคัญ
ของทรัพยากรน้ำ และการเข้าถึงน้ำอย่างเท่าเทียม" โดยมี ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายจง จิน คิม ผู้ช่วยผู้อำนวยการใหญ่และผู้แทนเอฟเอโอประจำภูมิภาค เอเชียและแปซิฟิก และผู้บริหารกระทรวงเกษตรและสหกรณ์ ร่วมรับเสร็จ ณ ห้องประชุมใหญ่ สำนักงานองค์การอาหารและเกษตรแห่งสหประชาชาติ (เอฟ เอ โอ) ประจำภูมิภาค เอเชียและแปซิฟิก ถนนพระอาทิตย์ กรุงเทพฯ
ในโอกาสนี้ สมเด็จพระกนิษฐาธิราชเจ้า กรมสมเด็จเทพรัตนราชสุดาฯ สยามบรมราชกุมารี ในฐานะฑูตพิเศษด้านการขจัดความอดอยากหิวโหย (FAO Special Ambassador for Zero Hunger) ประจำปี 2565 - 2567 ทรงรับฟังปาฐกถาพิเศษ ด้านการจัดการน้ำในภูมิภาคเอเชียและแปซิฟิก พร้อมทั้งเยี่ยมชมนิทรรศการ เรื่อง “การเลี้ยงควายปลักและระบบนิเวศในพื้นที่ชุ่มน้ำทะเลน้อย” พื้นที่มรดกทางการเกษตรโลกแห่งแรกของประเทศไทย เมื่อวันที่ 3 พฤศจิกายน 2565 ซึ่งประเทศไทยได้รับการสนับสนุนจากองค์การอาหารและการเกษตรแห่งสหประชาชาติ (Food and Agriculture Organization: FAO) ภายใต้โครงการความร่วมมือระหว่างไทยกับเอฟ เอ โอ “Capacity Building and Assessment of Potential Nationally and Globally Important Agricultural Heritage System (NIAHS and GIAHS) in Thailand ในปี พ.ศ 2560
ทั้งนี้ วันอาหารโลก เกิดขึ้นในปี 2539 และตรงกับวันที่ 16 ตุลาคม ของทุกปี ซึ่งเป็นวันก่อตั้ง เอฟ เอ โอ โดยวันอาหารโลกจัดขึ้นเพื่อกระตุ้นให้เกิดความตระหนัก และเกิดความร่วมมือของทุกภาคส่วนในการแก้ไขปัญหาความอดอยาก หิวโหย และทุพโภชนาการ

ที่มา : https://www.thaigov.go.th/news/contents/details/73405