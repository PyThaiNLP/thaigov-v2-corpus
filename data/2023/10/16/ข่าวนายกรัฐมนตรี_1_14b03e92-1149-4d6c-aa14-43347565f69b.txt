รัฐบาลไทย-ข่าวทำเนียบรัฐบาล-นายกฯ ยืนยันรับฟังทุกเสียงของประชาชนเพื่อนำมาปรับปรุงเงิน Digital Wallet พร้อมแสดงความยินดีค่าโดยสารรถไฟฟ้า 20 บาท เดินหน้าเร็วกว่าที่คาด


วันจันทร์ที่ 16 ตุลาคม 2566
16/10/2566
พิมพ์
นายกฯ ยืนยันรับฟังทุกเสียงของประชาชนเพื่อนำมาปรับปรุงเงิน Digital Wallet พร้อมแสดงความยินดีค่าโดยสารรถไฟฟ้า 20 บาท เดินหน้าเร็วกว่าที่คาด
นายกฯ ยืนยันรับฟังทุกเสียงของประชาชนเพื่อนำมาปรับปรุงเงิน Digital Wallet พร้อมแสดงความยินดีค่าโดยสารรถไฟฟ้า 20 บาท เดินหน้าเร็วกว่าที่คาด
วันนี้ (16 ตุลาคม 2566) เวลา 11.25 น. ณ หน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงกรณีค่าโดยสารรถไฟฟ้า 20 บาท สายสีแดงและสายสีม่วงว่า จะเริ่มต้นพรุ่งนี้หรือเร็วสุดคืนนี้ตอนเที่ยงคืนในส่วนของรายละเอียดขอให้รอรัฐมนตรีว่าการกระทรวงคมนาคมแถลงอีกครั้ง อะไรทำได้ทำก่อน สายไหนทำได้ทำก่อน เพราะประชาชนเป็นผู้ได้รับผลประโยชน์ ทั้งนี้เป็นเรื่องน่ายินดีที่นโยบายเดินหน้าเร็วกว่าที่คาดไว้ วันนี้อะไรที่ทำได้เราทำก่อนถือว่าเร็วกว่าที่คาดไว้ แต่บางคนอาจคาดหวังว่าต้องทำทั้งหมดทุกอย่างในเวลาเดียวกัน วันนี้เราทำได้เท่านี้ประชาชนก็จะได้ใช้ก่อนในอัตราที่เหมาะสม ส่วนรถไฟฟ้าสายสีอื่นนั้นกำลังดูอยู่ส่วนรายละเอียดให้รัฐมนตรีว่าการกระทรวงคมนาคมเป็นผู้แถลงเอง
นายกรัฐมนตรีกล่าวถึงนโยบายเงิน Digital Wallet ว่า ยืนยันไม่ได้เป็นการแบ่งแยกประชาชนหรือการปลุกระดม แต่เป็นการรับฟังเสียงทุกเสียง เช่น พี่น้องประชาชนบางคนบอกว่าระยะทาง 4 กิโลเมตรนั้นไม่มีร้านค้า ใช้เงินข้ามพื้นที่ได้ไหม ระยะเวลาการใช้ 6 เดือน จึงอยากให้ทุกคนได้ออกมาแสดงความคิดเห็นเพื่อจะนำมาปรับปรุงแก้ไข ยืนยันเงิน Digital Wallet เป็นนโยบายที่ดี โดยมีการดำเนินการทุกขั้นตอนเป็นไปอย่างรัดกุม โดยมีทั้งคณะกรรรมการ คณะอนุกรรมการ และคณะทำงาน มาดำเนินการเรื่องนี้ ส่วนเรื่องที่มาของงบประมาณนั้นรอให้ข้อมูลทุกอย่างเรียบร้อยจะแถลงอย่างเป็นทางการอีกครั้งเพื่อไม่สร้างความสับสนให้กับประชาชน
พร้อมกันนี้นายกรัฐมนตรีกล่าวถึงการเดินทางไปเยือนสาธารณรัฐประชาชนจีนที่จะมีการพูดคุยเกี่ยวกับเรื่องอิสราเอลกับผู้นำหลาย ๆ ประเทศด้วยช่องทางการทูตที่เป็นทางการและไม่เป็นทางการ เชื่อว่าผู้นำประเทศทุกคนให้ความสำคัญและมีความห่วงใย อยากให้ทุกอย่างจบลงด้วยดี รวมถึงการพูดคุยเรื่องของการค้า การทูตและอีกหลายเรื่องตามแผนของรัฐบาล
นอกจากนี้นายกรัฐมนตรีกล่าวว่าวันนี้มีเรื่องน่ายินดีอีกอย่างหนึ่งที่คณะรัฐมนตรีได้อนุมัติให้มีการศึกษาเรื่อง แลนด์บริดจ์ ซึ่งเป็นประเด็นสำคัญของการเชื่อมต่อโลจิสติกส์ทั้งหมดของทั่วโลกได้ เป็นการให้ความั่นใจกับต่างชาติที่จะมาลงทุนสร้างโรงงานต่าง ๆ ในประเทศไทยซึ่งถือเป็นนิมิตหมายที่ดี
นายกรัฐมนตรียังกล่าวถึงการได้รับทราบรายงานเรื่องน้ำเบนซินแล้ว โดยได้สั่งการให้กระทรวงพลังงานไปดูแลเรื่องการเยียวยาและช่วยเหลือภาคส่วนที่เปราะบาง โดยกระทรวงพลังงานได้เสนอแนวทาง 2 แนวทางแต่ยังไม่ตอบโจทย์จึงให้ทางกระทรวงพลังงานไปคิดแนวทางเพิ่มเติมที่จะเป็นผลประโยชน์กับประชาชนจริง ๆ คาดว่าอาทิตย์หน้าจะมีการพิจารณาอีกครั้ง
ส่วนกรณีแนวคิดที่จะให้ฟรีวีซ่านักท่องเที่ยวชาวรัสเซีย นั้น นายกรัฐมนตรี กล่าวว่า เป็นโครงการที่จะช่วยกระตุ้นการท่องเที่ยวเพิ่มจาก 30 วันเป็น 90 วัน เพราะรัสเซียเป็นประเทศที่หนาวมากในช่วงฤดูหนาวนักท่องเที่ยวมาเที่ยวประเทศไทย เขาไม่ได้มาแค่เดือนเดียว แต่ช่วงฤดูหนาวของรัสเซียยาวมาก ตั้งแต่เดือนธันวาคมถึงเดือนมีนาคม เพราะฉะนั้นเราอยากให้นักท่องเที่ยวได้อยู่นาน ๆ ซึ่งเป็นเรื่องที่ดีและเป็นเรื่องที่ได้นำพูดคุยกับท่านประธานาธิบดีรัสเซียด้วยว่าเป็นการแสดงท่าทีที่เป็นมิตรตอบแทนทั้งสองประเทศจะได้เจรจาหลาย ๆ เรื่องได้ดีขึ้น นอกจากนั้นนายกรัฐมนตรีตอบคำถามสื่อมวลชนเรื่อง การทูตที่ถูกมองว่าด้อยกว่าประเทศอื่น สำหรับการทูตของประเทศไทยนั้นตนเองมองว่าไม่ได้ด้อยกว่าประเทศอื่นเลย ส่วนเรื่องอิสราเอลจะต้องมีการพูดคุยและเจรจากันหลายเรื่องกับผู้นำของอิสราเอล

ที่มา : https://www.thaigov.go.th/news/contents/details/73416