รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ต้อนรับ กมธ.ความมั่นคงแห่งรัฐฯ สภาผู้แทนราษฎร พร้อมร่วมมือนำความยุติธรรมนำประเทศถึงจะเป็นเรื่องท้าทายแต่จะทำให้ได้เพื่อประชาชนคนไทยในอีก 4 ปี


วันจันทร์ที่ 16 ตุลาคม 2566
16/10/2566
พิมพ์
รัฐมนตรีว่าการกระทรวงยุติธรรม ต้อนรับ กมธ.ความมั่นคงแห่งรัฐฯ สภาผู้แทนราษฎร พร้อมร่วมมือนำความยุติธรรมนำประเทศถึงจะเป็นเรื่องท้าทายแต่จะทำให้ได้เพื่อประชาชนคนไทยในอีก 4 ปี
รัฐมนตรีว่าการกระทรวงยุติธรรม ต้อนรับ กมธ.ความมั่นคงแห่งรัฐฯ สภาผู้แทนราษฎร พร้อมร่วมมือนำความยุติธรรมนำประเทศถึงจะเป็นเรื่องท้าทายแต่จะทำให้ได้เพื่อประชาชนคนไทยในอีก 4 ปี
ในวันจันทร์ที่ ๑๖ ตุลาคม ๒๕๖๖ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้การต้อนรับคณะกรรมาธิการความมั่นคงแห่งรัฐ กิจการชายแดนไทย ยุทธศาสตร์ชาติและการปฏิรูปประเทศ สภาผู้แทนราษฎร นำโดย นายรังสิมันต์ โรม ประธานคณะกรรมาธิการฯ เพื่อหารือและแลกเปลี่ยนความคิดเห็นเกี่ยวกับนโยบายและการดำเนินการในภาพรวมของกระทรวงยุติธรรมและในส่วนที่มีความเกี่ยวข้องกับความมั่นคงแห่งรัฐ กิจการชายแดน การส่งเสริมความสัมพันธ์กับประเทศเพื่อนบ้าน และเรื่องอื่น ๆ ที่เกี่ยวข้อง โดยเฉพาะปัจจัยที่ส่งผลต่อความมั่นคง ทั้งเศรษฐกิจ สังคม วัฒนธรรม วิทยาศาสตร์และเทคโนโลยี รวมทั้งส่งเสริม สนับสนุนและแก้ไขปัญหาเกี่ยวกับดินแดนและความมั่นคงของประชาชน ปัญหาและอุปสรรคในการดำเนินการ ตลอดจนข้อคิดเห็นและข้อเสนอแนะแก่ฝ่ายนิติบัญญัติเพื่อการขับเคลื่อนแนวนโยบายและการดำเนินการให้เกิดผลสำเร็จ โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายวัลลภ นาคบัว รองปลัดกระทรวงยุติธรรม พร้อมด้วยผู้บริหารของส่วนราชการในสังกัดกระทรวงยุติธรรม ผู้อำนวยการกอง/สำนักในสังกัดสำนักงานปลัดกระทรวงยุติธรรม และเจ้าหน้าที่ที่เกี่ยวข้อง เข้าร่วม ณ ห้องประชุม ๑๐ - ๐๑ อาคารกระทรวงยุติธรรม กรุงเทพมหานคร
โอกาสนี้ รัฐมนตรีว่าการกระทรวงยุติธรรม กล่าวว่า ขอขอบพระคุณคณะกรรมการธิการความมั่นคงแห่งรัฐ กิจการชายแดนไทย ยุทธศาสตร์ชาติและการปฏิรูปประเทศ ซึ่งถือเป็นคณะกรรมาธิการฯ คณะแรกจากสภาผู้แทนราษฎรที่มากระทรวงยุติธรรม ในเรื่องความมั่นคงของรัฐเชื่อว่า ความมั่นคงถือเป็นเรื่องความยุติธรรมเพราะทุกคนต้องการความยุติธรรมตามศักดิ์ศรีความเป็นมนุษย์ ทำให้สังคมอยู่ด้วยกันอย่างปรองดอง เพราะการรวมตัวกันเป็นสังคมหรือเป็นรัฐต้องมีกติกาที่ยุติธรรม ที่ผ่านมาคำนิยามคำว่า ความมั่นคงของรัฐ และความมั่นคงของประชาชนถูกแยกกันมานาน จึงทำให้ความมั่นคงของมนุษย์กับความมั่นคงของรัฐต่างกันมาก ขณะนี้ในภาพรวมบุคลากรของกระทรวงยุติธรรม ผมมีความเชื่อมั่น เพราะกฎหมายของประเทศไทยไม่ว่าจะเป็นรัฐธรรมนูญฉบับที่สภาร่างรัฐธรรมนูญ (สสร.) ร่างหรือรัฐธรรมนูญในช่วงที่มีการยึดอำนาจนั้น ส่วนใหญ่จะยึดหลักมาจากสหประชาชาติและสิทธิมนุษยชน จนมาถึงยุคนี้กระทรวงยุติธรรมพยายามจะยืนหยัดพระราชบัญญัติป้องกันและปราบปราม การทรมาน และการกระทำให้บุคคลสูญหาย พ.ศ. ๒๕๖๕ ที่มาจากการขับเคลื่อนของกรมคุ้มครองสิทธิและเสรีภาพ กระทรวงยุติธรรม วันนี้ดีใจที่มีโอกาสให้ข้อมูลและร่วมแลกเปลี่ยนเรียนรู้ ในการทำงานต้องเปลี่ยนวิธีคิดเพื่อเป้าหมายต้องนำความยุติธรรมไปสู่ประชาชนทุกคน ต้องนำความยุติธรรมนำประเทศให้ได้ เพราะรัฐบาลได้ประกาศหลักนิติธรรมซึ่งเป็นเรื่องที่ท้าทายไว้ว่า หลังจาก ๔ ปี รัฐบาลจะทำให้ประเทศไทยมีหลักนิติธรรมที่มั่นคง คือ ความยุติธรรมเป็นสิ่งที่ใช้เงินน้อยที่สุด หรือบางอย่างใช้เงินคือความไม่ยุติธรรมเพราะได้ใช้เงินไปกับกลุ่มผู้มีอำนาจมากดทับกลุ่มที่ไม่มีอำนาจ อะไรที่ผ่านมาขอให้เป็นบทเรียน ในส่วนปัจจุบันและอนาคตจะมุ่งเดินไปตามที่รัฐบาลได้กำหนดไว้ ทางกระทรวงยุติธรรมยินดีที่จะให้ความร่วมมือทำให้ความยุติธรรมและความจริงให้เป็นเรื่องเดียวกัน ความยุติธรรมกับความถูกต้องให้เป็นเรื่องเดียวกัน แต่กฎหมายกับความยุติธรรมอาจจะไม่เท่ากัน กฎหมายกับความถูกต้องอาจจะไม่เท่ากัน พวกเราจึงต้องมาร่วมมือช่วยกันโดยผู้แก้ไข คือ สภาผู้แทนราษฎร และในส่วนของข้าราชการกระทรวงยุติธรรมพร้อมให้ความร่วมมือปฏิบัติงานโดยไม่มีอคติและทำด้วยความตรงไปตรงมา

ที่มา : https://www.thaigov.go.th/news/contents/details/73410