รัฐบาลไทย-ข่าวทำเนียบรัฐบาล-กรมทางหลวงชนบท จัดเจ้าหน้าที่ลาดตระเวนเฝ้าระวังติดตามสถานการณ์อุทกภัยในพื้นที่ภาคตะวันออกเฉียงเหนือ


วันจันทร์ที่ 16 ตุลาคม 2566
กรมทางหลวงชนบท จัดเจ้าหน้าที่ลาดตระเวนเฝ้าระวังติดตามสถานการณ์อุทกภัยในพื้นที่ภาคตะวันออกเฉียงเหนือ
เพื่อเข้าช่วยเหลือและอำนวยความสะดวกปลอดภัยให้กับประชาชน
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 5 (นครราชสีมา) พร้อมด้วยแขวงทางหลวงชนบทในสังกัด (ขทช.) ประกอบด้วย ขทช.นครราชสีมา ขทช.ชัยภูมิ ขทช.บุรีรัมย์ ขทช.สุรินทร์ และหมวดบำรุงทางหลวงชนบทในสังกัด เตรียมพร้อมเฝ้าระวังสถานการณ์อุทกภัยในพื้นที่โครงข่ายทางหลวงชนบทที่อยู่ในความรับผิดชอบ โดยจัดเจ้าหน้าที่ชุดลาดตระเวนเฝ้าระวังติดตามสถานการณ์อย่างใกล้ชิด รวมทั้งได้เตรียมป้ายเตือน ป้ายแนะนำ และอุปกรณ์อำนวยความปลอดภัย เพื่อเข้าช่วยเหลือและบรรเทาความเดือดร้อนให้ประชาชนเดินทางได้สะดวกปลอดภัยอย่างทันท่วงที ทั้งนี้ ทช. จะติดตามสถานการณ์อุทกภัยทั่วทุกภูมิภาคอย่างต่อเนื่อง หากในพื้นที่เกิดอุทกภัยจะรายงานให้ประชาชนได้รับทราบเป็นระยะ และขอความร่วมมือประชาชนโปรดระมัดระวังในการใช้รถใช้ถนนเป็นพิเศษและโปรดสังเกตป้ายเตือน สามารถแจ้งเหตุอุทกภัยได้ที่แขวงทางหลวงชนบททั่วประเทศหรือสายด่วน ทช. โทร. 1146

ที่มา : https://www.thaigov.go.th/news/contents/details/73396