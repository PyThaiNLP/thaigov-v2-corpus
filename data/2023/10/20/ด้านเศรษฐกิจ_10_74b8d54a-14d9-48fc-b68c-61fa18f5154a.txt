รัฐบาลไทย-ข่าวทำเนียบรัฐบาล-กรมทางหลวงชนบท ระดมกำลังเจ้าหน้าที่และเครื่องจักร ติดตั้งสะพานเบลีย์ บริเวณสะพานชุมชน ลพ.016 สะพานศรีวิชัย อำเภอลี้ จังหวัดลำพูน


วันศุกร์ที่ 20 ตุลาคม 2566
กรมทางหลวงชนบท ระดมกำลังเจ้าหน้าที่และเครื่องจักร ติดตั้งสะพานเบลีย์ บริเวณสะพานชุมชน ลพ.016 สะพานศรีวิชัย อำเภอลี้ จังหวัดลำพูน
เพื่อบรรเทาความเดือดร้อนและอำนวยความสะดวกให้ประชาชนอย่างเร่งด่วน ปัจจุบันสามารถสัญจรผ่านได้ชั่วคราวแล้ว
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 10 (เชียงใหม่) และแขวงทางหลวงชนบทลำพูน หมวดบำรุงทางหลวงชนบทลี้ ระดมกำลังเจ้าหน้าที่พร้อมเครื่องจักรเข้าดำเนินการติดตั้งสะพานเหล็กสำเร็จรูป (Bailey Bridge) บริเวณสะพานชุมชน ลพ.016 สะพานศรีวิชัย อำเภอลี้ จังหวัดลำพูน เนื่องจากมีฝนตกต่อเนื่องทำให้ลำน้ำลี้กัดเซาะคอสะพาน ส่งผลให้ประชาชนในพื้นที่ไม่สามารถสัญจรไป - มาได้ ปัจจุบันได้ดำเนินการประกอบและติดตั้งสะพานเหล็กสำเร็จรูปแล้วเสร็จ พร้อมให้ประชาชนใช้สัญจรผ่านได้ชั่วคราวแล้ว เพื่อช่วยเหลือและบรรเทาความเดือดร้อนให้กับประชาชนได้ทันท่วงที โดย ทช. จะดำเนินการสำรวจความเสียหาย เพื่อซ่อมแซมอย่างถาวรต่อไป
ทั้งนี้ ทช. จะติดตามสถานการณ์อุทกภัยอย่างใกล้ชิด และจัดเจ้าหน้าที่ให้ความช่วยเหลืออย่างเต็มกำลัง ประชาชนโปรดขับขี่ยานพาหนะด้วยความระมัดระวังและโปรดสังเกตป้ายเตือน สามารถแจ้งเหตุอุทกภัยได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/73582