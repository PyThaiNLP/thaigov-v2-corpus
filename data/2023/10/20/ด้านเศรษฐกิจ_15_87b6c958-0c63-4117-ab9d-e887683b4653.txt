รัฐบาลไทย-ข่าวทำเนียบรัฐบาล-รมว.ธรรมนัส เร่งพัฒนาแหล่งน้ำต้นทุนในพื้นที่จังหวัดภูเก็ต เพื่อการอุปโภค-บริโภค


วันศุกร์ที่ 20 ตุลาคม 2566
รมว.ธรรมนัส เร่งพัฒนาแหล่งน้ำต้นทุนในพื้นที่จังหวัดภูเก็ต เพื่อการอุปโภค-บริโภค
รมว.ธรรมนัส เร่งพัฒนาแหล่งน้ำต้นทุนในพื้นที่จังหวัดภูเก็ต เพื่อการอุปโภค-บริโภค และรองรับนักท่องเที่ยว รวมถึงกิจกรรมอื่น ๆ ในอนาคต
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ติดตามการบริหารจัดการน้ำในพื้นที่จังหวัดภูเก็ต ณ อ่างเก็บน้ำบางเหนียวดำ ตำบลศรีสุนทร อำเภอถลาง ซึ่งจังหวัดภูเก็ต มีประชากรประมาณ 416,582 คน และนักท่องเที่ยว 14 ล้านคนต่อปี มีความต้องการน้ำเพื่อการอุปโภค-บริโภค สำหรับประชากรและนักท่องเที่ยวในพื้นที่ประมาณ 80 ล้าน ลบ.ม.ต่อปี โดยปริมาณน้ำต้นทุนต่อปีของพื้นที่จังหวัดภูเก็ต มาจากอ่างเก็บน้ำขนาดกลาง 3 แห่ง 21.537 ล้าน ลบ.ม. โครงการขนาดเล็ก 1.49 ล้าน ลบ.ม. ปริมาณน้ำสูบกลับบางใหญ่ – บางวาด 8.00 ล้าน ลบ.ม. ปริมาณน้ำจากขุมเหมือง 109 แห่ง 21.02 ล้าน ลบ.ม. และแหล่งน้ำนอกเขตชลประทาน บ่อน้ำตื้น บ่อบาดาล 1,889 แห่ง 27.11 ล้าน ลบ.ม.
สำหรับการบริหารจัดการน้ำอ่างเก็บน้ำจังหวัดภูเก็ต (น้ำเพื่อการผลิตน้ำประปา) มีปริมาณรวมทั้งหมด 20.88 ล้าน ลบ.ม./ปี มาจากอ่างเก็บน้ำ 3 แห่ง ได้แก่ 1) อ่างเก็บน้ำบางวาด ตำบลกะทู้ อำเภอกะทู้ จังหวัดภูเก็ต 2) อ่างเก็บน้ำบางเหนียวดำ ตำบลศรีสุนทร อำเภอถลาง จังหวัดภูเก็ต และ 3) อ่างเก็บน้ำคลองกะทะ ตำบลฉลอง อำเภอเมือง จังหวัดภูเก็ต ซึ่งจากความจุอ่างเก็บน้ำ 3 อ่าง รวมทั้งหมด 21.537 ล้าน ลบ.ม. ทำให้ปัจจุบันเป็นการสนับสนุนน้ำเพื่อใช้ในการผลิตน้ำประปาเท่านั้น ยังไม่เพียงพอต่อความต้องการใช้น้ำของทุกกิจกรรมในจังหวัดภูเก็ต
กระทรวงเกษตรฯ โดยกรมชลประทานจึงมีแผนในการพัฒนาและจัดหาแหล่งน้ำต้นทุนเพิ่มเติมในพื้นที่จังหวัดภูเก็ต ได้แก่ 1) โครงการปรับปรุงเพิ่มศักยภาพการกักเก็บอ่างเก็บน้ำบางเหนียวดำ ตำบลศรีสุนทร อำเภอถลาง จังหวัดภูเก็ต เพื่อเพิ่มประสิทธิภาพการเก็บกักของแหล่งน้ำที่มีอยู่เดิมให้เพียงพอต่อความต้องการใช้น้ำทั้งการอุปโภค-บริโภค ที่คาดว่าจะเพิ่มสูงขึ้นในอนาคต อีกทั้งยังเพื่อเก็บกักน้ำต้นทุนเพิ่มเติมในช่วงฤดูน้ำหลาก สำหรับการผลิตน้ำประปาของการประปาส่วนภูมิภาค รวมถึงเพื่อรองรับและสนับสนุนอุตสาหกรรมการท่องเที่ยวในพื้นที่อำเภอถลาง จังหวัดภูเก็ต โดยการเสริมสันอาคารระบายน้ำล้น (Spillway) ติดตั้งบานระบายแบบพับได้ แบบกระบอกไฮดรอลิก สูง 1.00 เมตร ยาว 40.00 เมตร และก่อสร้างอาคารควบคุมการปิด–เปิด บานระบายน้ำแบบพับได้ จำนวน 4 บาน จะทำให้สามารถเก็บกักน้ำได้จากเดิม 7.19 ล้าน ลบ.ม. เป็น 7.79 ล้าน ลบ.ม. ปัจจุบันอยู่ระหว่างดำเนินการก่อสร้างประจำปีงบประมาณ พ.ศ.2566 ปัจจุบันดำเนินการก่อสร้างไปแล้ว 25 เปอร์เซ็นต์ และ 2) โครงการแก้มลิงบ้านโคกโตนดพร้อมระบบผันน้ำไปยังอ่างเก็บน้ำบางเหนียวดำ หมู่ที่ 5 บ้านป่าสัก และหมู่ที่ 5 บ้านโคกโตนด ตำบลเชิงทะเล อำเภอถลาง จังหวัดภูเก็ต เพื่อเป็นแหล่งน้ำสำหรับการอุปโภค-บริโภค ให้ประชาชนในพื้นที่ อีกทั้งยังเป็นแหล่งน้ำเพิ่มเติมให้กับอ่างเก็บน้ำบางเหนียวดำ สำหรับผลิตน้ำประปา มีพื้นที่รับประโยชน์ ได้แก่ ตำบลเทพกระษัตรี ตำบลเชิงทะเล และตำบลศรีสุนทร อำเภอถลาง จังหวัดภูเก็ต
"กระทรวงเกษตรฯ มุ่งมั่นที่จะพัฒนาแหล่งน้ำต้นทุนให้กับพี่น้องประชาชนในจังหวัดภูเก็ต เพื่อใช้ในการอุปโภค-บริโภค รวมถึงเพื่อรองรับนักท่องเที่ยวที่คาดว่าจะเพิ่มขึ้นในอนาคต" ร้อยเอก ธรรมนัส กล่าว
นอกจากนี้ รมว.กษ. ยังติดตามการแก้ไขปัญหาการใช้ประโยชน์ที่ดินในเขตปฏิรูปที่ดินจังหวัดภูเก็ต และรับฟังปัญหาจากพี่น้องประชาชนในพื้นที่ อีกทั้งยังมอบหนังสือสัญญาเช่าเพื่อกิจการสนับสนุนเกี่ยวเนื่องให้แก่บริษัท อาร์ อี คิว วอเตอร์ เซอร์วิสเซส จำกัด (กิจการผลิตน้ำจืดสำหรับอุปโภคบริโภคในจังหวัดภูเก็ต) มอบกล่องบรรจุภัณฑ์โครงการส่งเสริมการสร้างมูลค่าเพิ่มสินค้าเกษตรให้แก่กลุ่มแปลงใหญ่สับปะรดภูเก็ต โดยกรมส่งเสริมการเกษตร มอบปุ๋ยหมัก น้ำหมักชีวภาพ สารเร่งของกรมพัฒนาที่ดิน และมอบเงินอุดหนุนโครงการสร้างความเข้มแข็งกลุ่มการผลิตด้านการประมง จำนวน 3 ชุมชน ๆ ละ 100,000 บาท รวม 300,000 บาท เพื่อพัฒนาและต่อยอดอาชีพประมงให้มีความมั่นคงและยั่งยืน พร้อมมอบพันธุ์ปลากะพงทอง ซึ่งปัจจุบันเป็นพันธุ์ที่สามารถเพาะพันธุ์ได้เพียงที่จังหวัดภูเก็ตเพียงแห่งเดียว

ที่มา : https://www.thaigov.go.th/news/contents/details/73597