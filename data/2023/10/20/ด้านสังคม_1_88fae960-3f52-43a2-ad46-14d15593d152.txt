รัฐบาลไทย-ข่าวทำเนียบรัฐบาล-สธ.ประชุมสาธารณสุขอำเภอ ทำแผน Quick Win มุ่งสู่ระบบสุขภาพปฐมภูมิที่มีคุณภาพ


วันศุกร์ที่ 20 ตุลาคม 2566
สธ.ประชุมสาธารณสุขอำเภอ ทำแผน Quick Win มุ่งสู่ระบบสุขภาพปฐมภูมิที่มีคุณภาพ
กระทรวงสาธารณสุข จัดประชุมทำแผนปฏิบัติการขับเคลื่อนนโยบายยกระดับ 30 บาท และ Quick Win ยกระดับระบบสุขภาพปฐมภูมิ ออกแบบระบบบริการตรงตามความต้องการของประชาชนในพื้นที่ เข้าถึงบริการรับยา เจาะเลือด ตรวจแล็บใกล้บ้าน และนำเทคโนโลยีมาพัฒนาระบบนัดหมาย
กระทรวงสาธารณสุข จัดประชุมทำแผนปฏิบัติการขับเคลื่อนนโยบายยกระดับ 30 บาท และ Quick Win ยกระดับระบบสุขภาพปฐมภูมิ ออกแบบระบบบริการตรงตามความต้องการของประชาชนในพื้นที่ เข้าถึงบริการรับยา เจาะเลือด ตรวจแล็บใกล้บ้าน และนำเทคโนโลยีมาพัฒนาระบบนัดหมาย ระบบเทเลเมดิซีน เพื่อเพิ่มประสิทธิภาพการให้บริการ
วันนี้ (20 ตุลาคม 2566) ที่ โรงแรมมิราเคิล แกรนด์ คอนเวนชัน กทม. นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานการประชุมเชิงปฏิบัติการ Quick Win (แผนปฏิบัติการเร่งรัด) ยุคเปลี่ยนผ่าน “ก้าวสู่ระบบสุขภาพปฐมภูมิที่มีคุณภาพ 30 บาท รักษาทุกโรคยุคใหม่” โดยมี นายแพทย์โอภาส การย์กวินพงศ์ ปลัดกระทรวงสาธารณสุข คณะผู้บริหาร สาธารณสุขอำเภอ และหน่วยงานที่เกี่ยวข้อง เข้าร่วมประชุม 900 คน
นายแพทย์ชลน่าน กล่าวว่า การแพทย์ปฐมภูมิ ถือเป็นบริการด่านแรกที่ประชาชนสามารถเข้าถึงได้แบบใกล้บ้านใกล้ใจ ดูแลตั้งแต่ส่งเสริม ป้องกัน ควบคุม รักษา และฟื้นฟู และเป็น 1 ใน 13 ประเด็น ในการขับเคลื่อนนโยบาย 30 บาทพลัส เพื่อเพิ่มคุณภาพชีวิตประชาชนทุกคน ทุกกลุ่ม ทุกพื้นที่ โดยการยกระดับระบบสุขภาพปฐมภูมิเพิ่มความครอบคลุมการดูแลสุขภาพที่บ้านและชุมชน การรับยา ส่งยาทางไปรษณีย์ การเจาะเลือดตรวจแล็บใกล้บ้าน 1 จังหวัด 1 โรงพยาบาล รวมทั้งนำเทคโนโลยีมาใช้ในการพัฒนาระบบนัดหมาย ระบบเทเลเมลดีซีน และการเสริมสร้างงานอนามัยโรงเรียนให้เข้มแข็ง 1 อำเภอ 1 โรงเรียน ซึ่งการพัฒนาในเรื่องดังกล่าวต้องอาศัยความร่วมมือจากผู้บริหารกระทรวงสาธารณสุขทุกระดับทั้งส่วนกลางและส่วนภูมิภาค โดยเฉพาะสำนักงานสาธารณสุขอำเภอ ซึ่งเป็นหน่วยงานที่อยู่ใกล้ชิดกับประชาชน มีความเข้าใจบริบทของพื้นที่เป็นอย่างดี และสามารถออกแบบระบบบริการได้ตรงตามความต้องการของประชาชนในพื้นที่
ซึ่งการจัดประชุมในวันนี้ เป็นส่วนหนึ่งที่จะช่วยสร้างความรู้ความเข้าใจให้กับผู้บริหารในระดับอำเภอ เพื่อที่จะนำนโยบายของกระทรวงสาธารณสุข รวมทั้ง Quick Win 10 เรื่อง อาทิ บัตรประชาชนใบเดียวรักษาทุกที่ มะเร็งครบวงจร ส่งเสริมการมีบุตร จัดตั้งศูนย์ธัญญารักษ์ดูแลผู้ป่วยจิตเวชและยาเสพติด โรงพยาบาลอัจฉริยะระบบการแพทย์ทางไกล สถานชีวาภิบาลและคลินิกผู้สูงอายุ เป็นต้น ไปเร่งรัดขับเคลื่อนร่วมกับภาคีเครือข่ายที่เกี่ยวข้อง ช่วยยกระดับการดูแลสุขภาพประชาชนให้ครอบคลุมทุกมิติต่อไป
****************************************** 20 ตุลาคม 2566

ที่มา : https://www.thaigov.go.th/news/contents/details/73579