รัฐบาลไทย-ข่าวทำเนียบรัฐบาล-โฆษกรัฐบาลชี้แจงขอให้ประชาชนดูผลงานนายกฯ ที่ทำงานหนักทุกวันเพื่อพัฒนาพลิกฟื้นเศรษฐกิจ


วันศุกร์ที่ 20 ตุลาคม 2566
20/10/2566
พิมพ์
โฆษกรัฐบาลชี้แจงขอให้ประชาชนดูผลงานนายกฯ ที่ทำงานหนักทุกวันเพื่อพัฒนาพลิกฟื้นเศรษฐกิจ
โฆษกรัฐบาลชี้แจงขอให้ประชาชนดูผลงานนายกฯ ที่ทำงานหนักทุกวันเพื่อพัฒนาพลิกฟื้นเศรษฐกิจ
วันนี้ (20 ตุลาคม 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยถึงกรณีมีเสียงวิพากษ์วิจารณ์ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังในการพบหารือกับนายวลาดิเมียร์ ปูติน ประธานาธิบดีรัสเซียนั้น
โฆษกประจำสำนักนายกรัฐมนตรีระบุว่า คนที่ไม่ได้อยู่ในเหตุการณ์ ไม่ได้เห็นอิริยาบทของท่านนายกฯ ตลอดช่วงเวลาการทำภารกิจที่ประเทศจีน 3 วันเต็มๆ ซึ่งเป็นช่วงเวลาที่ท่านนายกมีภารกิจอัดแน่นตลอดทุกวัน กลับกล้าที่จะวิพากษ์วิจารณ์ในทางลบขนาดนั้น ถ้าจะจับเอาภาพภาษากายที่ท่านนายกได้แสดงออกต่อหน้าบุคคลสำคัญๆ ระดับโลกอย่างประธานาธิบดีสีจิ้นผิง, นายกรัฐมนตรีสาธารณรัฐประชาชนจีน นายหลี่เฉียง, ประธานสภาประชาชนแห่งชาติ นายจ้าวเล่อจี้ หรืออย่างประธานาธิบดีปูติน รวมทั้งผู้นำภาคธุรกิจระดับแนวหน้าของประเทศจีน จะมีภาพที่ถูกบันทึกเอาไว้นับเป็นพันๆ ภาพ คนที่อยู่ในเหตุการณ์เกือบจะตลอดเวลาอย่างผม ได้สังเกตเห็นอิริยาบทแทบจะทุกย่างก้าวของนายกเศรษฐาของประเทศไทย
ขอบอกต่อพี่น้องชาวไทยทุกคนว่า นายกรัฐมนตรีของท่านนั้น มีบุคลิกภาพสง่าภูมิฐาน เต็มไปด้วยความเชื่อมั่นในตัวเองที่ผสมผสานไปด้วยความสุภาพอ่อนน้อม เห็นแล้วน่าภาคภูมิใจในผู้นำของประเทศไทย ซึ่งรวมถึงทักษะการใช้ภาษาอังกฤษที่มีความฉะฉานในระดับสูง อย่างไรก็ตาม ผมอยากให้โฟกัสที่เนื้อหาของการหารือ และประโยชน์ที่ประเทศชาติได้รับ มากกว่าบุคลิกท่าทางของนายกรัฐมนตรี ซึ่งโดยพื้นฐานท่านมีความสุภาพอ่อนน้อม(ในแบบฉบับของท่านที่สามารถแสดงออกถึงความเป็นตัวของตัวเองได้อย่างกลมกลืน สง่างาม)ในการวางตัวกับผู้นำต่างชาติ และท่านนายกฯ ได้กล่าวเนื้อหาสาระกับผู้นำแต่ละคนเพื่อประโยชน์ของประเทศชาติและประชาชนอย่างแท้จริง
การให้ความสำคัญกับท่าทางของนายกรัฐมนตรีในการหารือจึงไม่ใช่สาระสำคัญของการพบปะหารือกับผู้นำต่างประเทศในแต่ละครั้ง
นายกรัฐมนตรีให้ความสำคัญที่สุดกับความอยู่ดีกินดี ของประชาชน พัฒนาพลิกฟื้นเศรษฐกิจ ในการเดินทางแต่ละครั้งนายกรัฐมนตรีจึงมีการเตรียมการค่อนข้างมากเพื่อจัดการพบหารือดึงดูดเม็ดเงินลงทุนจากต่างประเทศฟื้นฟูเศรษฐกิจการท่องเที่ยวพัฒนาขีดความสามารถของประเทศให้ได้มากที่สุด
“ขอให้ประชาชนมองการทำงานของนายกรัฐมนตรีด้วยใจเป็นกลาง นายกรัฐมนตรีทำงานหนักทุกวัน โดยคำนึงถึงการนำเสนอ เชิญชวนพันธมิตรทางธุรกิจทั้งในและนอกประเทศอย่างต่อเนื่องเพื่อแก้ไขปัญหาเศรษฐกิจ และเพื่อปากท้องของประชาชนทุกคน เช่น การเดินทางเยือนจีนของนายกรัฐมนตรีที่ผ่านมา นายกรัฐมนตรีนำเสนอโครงการ Landbridge เพื่อดึงดูดให้เกิดเม็ดเงินลงทุนในประเทศ และวางแผนการดำเนินนโยบายสร้างความเชื่อมโยง ทั้งต่อการเป็น EV Hub ของไทยในภูมิภาค การ Digitalization กระจายความเจิญ พัฒนาการศึกษา สร้างงานเพิ่มรายได้ ทั้งนี้ โฆษกรัฐบาล เชื่อว่าผลงานของนายกฯ จะแสดงให้ประชาชนได้เห็นว่าท่านทำงานหนักตลอดมาเพื่อพี่น้องประชาชนอย่างแท้จริง” นายสัตวแพทย์ชัย กล่าว

ที่มา : https://www.thaigov.go.th/news/contents/details/73598