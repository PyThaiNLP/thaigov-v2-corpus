รัฐบาลไทย-ข่าวทำเนียบรัฐบาล-‘นลินี ทวีสิน’ คุยนักธุรกิจรุ่นใหม่ YEC พร้อมผลักดันสู่ตลาดอินเตอร์ หนุนเปิดพื้นที่ทำงานร่วมภาครัฐ-เอกชน สร้างโอกาส ลดอุปสรรคการค้า 


วันศุกร์ที่ 20 ตุลาคม 2566
20/10/2566
พิมพ์
‘นลินี ทวีสิน’ คุยนักธุรกิจรุ่นใหม่ YEC พร้อมผลักดันสู่ตลาดอินเตอร์ หนุนเปิดพื้นที่ทำงานร่วมภาครัฐ-เอกชน สร้างโอกาส ลดอุปสรรคการค้า
‘นลินี ทวีสิน’ คุยนักธุรกิจรุ่นใหม่ YEC พร้อมผลักดันสู่ตลาดอินเตอร์ หนุนเปิดพื้นที่ทำงานร่วมภาครัฐ-เอกชน สร้างโอกาส ลดอุปสรรคการค้า
วันนี้ (20 ต.ค.66) นางนลินี ทวีสิน ผู้แทนการค้าไทย เปิดเผยว่า ตนได้มีโอกาสพบหารือกับนายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย และกลุ่มผู้ประกอบการรุ่นใหม่ หรือ YEC ซึ่งเป็นสมาชิกของหอการค้าแห่งประเทศไทย ในงานครบรอบ 90 ปีหอการค้าไทยและสานสัมพันธ์ประจำปี ที่มีทั้งคณะทูตจากหลายประเทศ นักธุรกิจ และ YEC เข้าร่วมงาน โดยยืนยันว่ารัฐบาลพร้อมสนับสนุนและผลักดันให้ YEC ขยายตลาดไปยังต่างประเทศมากขึ้น พร้อมทั้งเปิดพื้นที่ให้ผู้ประกอบการเหล่านี้ร่วมทำงานกับหน่วยงานภาครัฐ ซึ่งจะช่วยสร้างโอกาสใหม่ ๆ เปิดมุมมองที่กว้างขึ้น เกิดการแลกเปลี่ยนเรียนรู้ และขจัดปัญหาอุปสรรคในการดำเนินธุรกิจให้น้อยลง ที่ผ่านมาต้องยอมรับว่าภาคธุรกิจเอกชนเป็นผู้ที่ขับเคลื่อนเศรษฐกิจหลักของประเทศ และกลุ่มนักธุรกิจรุ่นใหม่จะมีบทบาทสำคัญ ดังนั้น สิ่งใดที่ผู้ประกอบการต้องการเพื่อช่วยให้การทำงานง่ายขึ้น หน่วยงานภาครัฐจะต้องอำนวยความสะดวกในเรื่องนี้
ผู้ประกอบรุ่นใหม่ได้นำเสนอผลงานด้านการค้าระหว่างประเทศในช่วงที่ผ่านมาและแผนงานที่จะทำในอนาคต เช่น การจัดกิจกรรม One-day Network กับนักธุรกิจญี่ปุ่น, Business matching กับเวียดนาม, Food business networking กับไต้หวัน และในระยะอันใกล้นี้ทางหอการค้าแห่งประเทศไทยจะจัดตั้งแผนกส่งเสริมการทำธุรกิจของ YEC กับต่างประเทศหรือที่เรียกว่า “YEC Inter” ตามนโยบายของนายสนั่นฯ ที่ตั้งใจจะสนับสนุนคนรุ่นใหม่ให้เติบโตขึ้นอย่างเข้มแข็งและร่วมมือกับภาครัฐมากขึ้น ปัจจุบัน YEC ก้าวเข้าสู่ปีที่ 10 มีสมาชิกมากกว่า 7,000 คน ภายใต้หอการค้าแห่งประเทศไทยและหอการค้าจังหวัด ครอบคลุมธุรกิจหลายสาขา เช่น การท่องเที่ยวและสันทนาการ ของใช้ส่วนตัวและเวชภัณฑ์ บรรจุภัณฑ์ บริการเฉพาะกิจ รับเหมาก่อสร้าง ประกันภัยและประกันชีวิต ปิโตรเคมี พลังงาน อสังหาริมทรัพย์ ยานยนต์ วัสดุก่อสร้าง อาหารและเครื่องดื่ม และซอฟท์แวร์ โดยดำเนินงานผ่านวิสัยทัศน์ LINK คือ ภาวะผู้นำ (Leadership) ก้าวสู่เวทีโลก (International) สร้างเครือข่าย (Network) และองค์ความรู้ (Knowledge)
“YEC ถือเป็นพลังของคนรุ่นใหม่ที่จะช่วยพัฒนาเศรษฐกิจของประเทศ และเป็นความหวังในวิกฤติเศรษฐกิจโลกที่ซบเซา ซึ่งนายกรัฐมนตรีให้ความสำคัญ ดูได้จากการพบปะและรับฟังความคิดเห็นของนักธุรกิจรุ่นใหม่ในหลายโอกาส เช่น การลงพื้นที่ จ.เชียงใหม่ที่ผ่านมา ผู้ประกอบการรุ่นใหม่ได้เสนอแนะให้รัฐบาลสนับสนุนการตลาดในต่างประเทศ จัดงานอีเวนท์ระดับโลก ปรับปรุงกฎระเบียบด้านวีซ่า ส่งเสริม Soft power และส่งเสริมการท่องเที่ยวเชิงสุขภาพ โดยตนในฐานะผู้แทนการค้าไทยจะทำหน้าที่ Connect หรือเชื่อมโยงกลุ่มนักธุรกิจที่มีไฟเหล่านี้เข้ากับผู้สนับสนุนต่าง ๆ ไม่ว่าจะเป็นรัฐบาล หน่วยงานภาครัฐ และตลาดในต่างประเทศให้ประสบความสำเร็จ” นางนลินี กล่าว

ที่มา : https://www.thaigov.go.th/news/contents/details/73566