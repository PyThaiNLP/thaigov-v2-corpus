รัฐบาลไทย-ข่าวทำเนียบรัฐบาล-"พวงเพ็ชร" บอก นายกฯเยือนจีนผลงานเพียบ แต่กลับโดนคนไม่หวังดีปั่นกระแสในโซเชียลจนเกิดความเข้าใจผิด ขอปชช.อย่าหลงเชื่อ


วันศุกร์ที่ 20 ตุลาคม 2566
20/10/2566
พิมพ์
"พวงเพ็ชร" บอก นายกฯเยือนจีนผลงานเพียบ แต่กลับโดนคนไม่หวังดีปั่นกระแสในโซเชียลจนเกิดความเข้าใจผิด ขอปชช.อย่าหลงเชื่อ
"พวงเพ็ชร" บอก นายกฯเยือนจีนผลงานเพียบ แต่กลับโดนคนไม่หวังดีปั่นกระแสในโซเชียลจนเกิดความเข้าใจผิด ขอปชช.อย่าหลงเชื่อ
วันที่ 20 ตุลาคม 2566 นางพวงเพ็ชร ชุนละเอียด รัฐมนตรีประจำสำนักนายกรัฐมนตรี กล่าวถึงกรณีที่มีกระแสข่าวปลุกปั่น สร้างความเข้าใจในตัว นายเศรษฐา ทวีสิน นายกรัฐมนตรี จนเกิดเสียงวิพากย์วิจารณ์อย่างไม่สร้างสรรค์ และทำให้ประชาชนเข้าใจคลาดเคลื่อยต่อนายกรัฐมนตรี ว่า  ปัจจุบันประชาชนสามารถรับข้อมูลข่าวสารได้ง่ายผ่านช่องทางโซเชียลมีเดียต่างๆ ตรงนี้ทำให้กลุ่มคนผู้ไม่หวังดีเห็นเป็นช่องทางในการปลุกปั่น สร้างข่าวเท็จ และสร้างความเข้าใจผิดโดยไร้การตรวจสอบที่มา เนื้อหา และความถูกต้อง บางข่าวถูกสร้างขึ้นเพื่อพยายามทำให้เกิดกระแส จนสร้างความเสื่อมเสียแก่ผู้อื่น อย่างเช่นกรณีของ นายกรัฐมนตรี ขณะที่เดินทางไปเยือนสาธารณรัฐประชาชนจีน เพื่อเข้าร่วมการประชุม BRF ซึ่งได้พบปะนักธุรกิจ นักลงทุน รวมถึงกระชับความสัมพันธ์อีกหลายมิติ อันน่าจะเป็นผลงานที่นายกฯทำหน้าที่อย่างสุดความสามารถ แต่กลับมีผู้เห็นต่างเสียดสี โจมตี อีกทั้งสร้างข่าวปลอมทำให้เกิดความเสื่อมเสีย
“ขอให้ประชาชนผู้รับข้อมูลข่าวสารใช้วิจารณญาณให้ดีก่อนส่งต่อ หรือโพสต์ลงโซเชียลมีเดีย โดยต้องมีสติ รู้เท่าทันเจตนาของผู้สร้างข่าว อย่าตกเป็นเครื่องมือของกลุ่มคนเพียงไม่กี่คน ขอให้เชื่อมั่นว่าท่านนายกรัฐมนตรีและคณะรัฐมนตรีมีความตั้งใจจริงในการทำหน้าที่เพื่อพัฒนาประเทศ ให้พี่น้องประชาชนมีความกินดีอยู่ดียิ่งขึ้น" นางพวงเพ็ชร กล่าว

ที่มา : https://www.thaigov.go.th/news/contents/details/73571