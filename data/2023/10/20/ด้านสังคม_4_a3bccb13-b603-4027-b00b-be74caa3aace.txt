รัฐบาลไทย-ข่าวทำเนียบรัฐบาล-สธ. เผยผู้ป่วยกลับจากอิสราเอลเหลือรักษาใน รพ. 1 รายจากสะโพกหัก เยียวยาจิตใจแรงงานและญาติแล้วกว่า 5 พันราย


วันศุกร์ที่ 20 ตุลาคม 2566
สธ. เผยผู้ป่วยกลับจากอิสราเอลเหลือรักษาใน รพ. 1 รายจากสะโพกหัก เยียวยาจิตใจแรงงานและญาติแล้วกว่า 5 พันราย
กระทรวงสาธารณสุข เผย ติดตามการดูแลผู้ป่วยกลับจากอิสราเอล ยังเหลือนอนรักษาในโรงพยาบาลเลิดสิน 1 ราย จากเหตุตกจากที่สูง กระดูกสะโพกหัก ส่วนการดูแลสุขภาพจิต ทีม MCATT ให้การเยียวยาจิตใจทั้งกลุ่มแรงงานที่ได้รับบาดเจ็บและไม่บาดเจ็บ
กระทรวงสาธารณสุข เผย ติดตามการดูแลผู้ป่วยกลับจากอิสราเอล ยังเหลือนอนรักษาในโรงพยาบาลเลิดสิน 1 ราย จากเหตุตกจากที่สูง กระดูกสะโพกหัก ส่วนการดูแลสุขภาพจิต ทีม MCATT ให้การเยียวยาจิตใจทั้งกลุ่มแรงงานที่ได้รับบาดเจ็บและไม่บาดเจ็บ ครอบครัวและญาติที่ได้รับผลกระทบ รวมถึงประชาชนที่รับรู้เหตุการณ์รวมกว่า 5 พันราย โดยวันนี้ดูแลแรงงานไทยเดินทางกลับอีก 4 ชุด 650 คน พร้อมวางแนวทางดูแลการรับร่างผู้เสียชีวิต
วันนี้ (20 ตุลาคม 2566) นพ.สุรโชค ต่างวิวัฒน์ รักษาราชการแทนรองปลัดกระทรวงสาธารณสุข ในฐานะผู้บัญชาการศูนย์ปฏิบัติการฉุกเฉินด้านการแพทย์และสาธารณสุข (PHEOC) เปิดเผยว่า นพ.ชลน่าน ศรีแก้ว รัฐมนตรีว่าการกระทรวงสาธารณสุข มีความเป็นห่วงและได้กำชับให้ติดตามการดูแลสุขภาพแรงงานไทยที่เดินทางมาจากอิสราเอลทุกราย รวมถึงคนในครอบครัวหรือญาติที่ได้รับผลกระทบทางจิตใจ ซึ่งจากการติดตามข้อมูล พบว่า ผู้บาดเจ็บที่เข้ารับการรักษาในโรงพยาบาลภูมิลำเนานั้น สามารถกลับบ้านได้แล้ว คงเหลือรายล่าสุดที่เดินทางกลับมาถึงเมื่อวานนี้ (19 ตุลาคม) มีอาการปวดสะโพกจากการตกจากที่สูง โรงพยาบาลพระสมุทรเจดีย์ จ.สมุทรปราการ ตรวจวินิจฉัยเบื้องต้นพบว่ากระดูกสะโพกหัก จึงประสานส่งต่อโรงพยาบาลเลิดสินที่มีความเชี่ยวชาญให้การรักษาต่อ
นพ.สุรโชคกล่าวต่อว่า ส่วนการดูแลสภาพจิตใจ กรมสุขภาพจิตและทีม MCATT ในพื้นที่ดูแลเยียวยาจิตใจผู้ได้รับผลกระทบ 3 กลุ่ม รวม 5,254 คน แยกเป็น กลุ่ม A ผู้บาดเจ็บ ญาติตัวประกัน และญาติผู้เสียชีวิต/สูญหาย/บาดเจ็บ รวม 1,722 คน กลุ่ม B ผู้ไม่บาดเจ็บที่กลับมาแล้ว คนไทยที่อยู่ในอิสราเอล และญาติของคนไทยในอิสราเอลที่ยังไม่กลับมา รวม 3,279 คน และกลุ่ม C ประชาชนที่รับรู้เหตุการณ์ 253 คน เพื่อลดการเจ็บป่วยทางจิตในอนาคต ลดการเกิดภาวะ PTSD และลดผลกระทบทางจิตใจระยะยาว โดยวิธีการจัดการความเครียด การปฐมพยาบาลทางใจ การให้ความรู้คำแนะนำด้านสุขภาพจิต การติดตามต่อเนื่องด้วยโปรแกรมเฝ้าระวังปัญหาสุขภาพจิตสำหรับผู้ประสบภาวะวิกฤต/ภัยพิบัติ การประเมินด้วยการตรวจเช็กสุขภาพใจ และบริการสายด่วน 1323
“วันนี้มีแรงงานไทยเดินทางกลับจากอิสราเอลอีก 4 ชุด รวม 650 คน เป็นชาย 637 คน และหญิง 13 คน คัดกรองสุขภาพพบมีอาการเจ็บป่วย 7 ราย รู้สึกไม่สบายใจ 13 ราย สำหรับเที่ยวบินที่นำร่างของผู้เสียชีวิตกลับมาด้วยนั้น กระทรวงสาธารณสุขได้จัดเตรียมแพทย์นิติเวชและกรมสุขภาพจิตร่วมปฏิบัติงาน พร้อมพิจารณาการตรวจพิสูจน์อัตลักษณ์ซ้ำหากญาติมีความประสงค์ให้ตรวจยืนยันอีกครั้ง โดยการส่งตรวจกับสถาบันนิติเวชวิทยา
ใช้ระยะเวลาประมาณ 1 สัปดาห์ หรือหากส่งตรวจกับมหาวิทยาลัย จะใช้เวลาประมาณ 3 วัน” นพ.สุรโชคกล่าว
****************************************** 20 ตุลาคม 2566

ที่มา : https://www.thaigov.go.th/news/contents/details/73593