รัฐบาลไทย-ข่าวทำเนียบรัฐบาล-กรมทางหลวงชนบท รับมือและติดตามสถานการณ์อุทกภัยอย่างต่อเนื่อง นำเจ้าหน้าที่พร้อมเครื่องจักร เข้าจัดการบริเวณที่มีดินสไลด์บนถนนสาย มส.3007 อำเภอขุนยวม จังหวัดแม่ฮ่องสอน 


วันศุกร์ที่ 20 ตุลาคม 2566
กรมทางหลวงชนบท รับมือและติดตามสถานการณ์อุทกภัยอย่างต่อเนื่อง นำเจ้าหน้าที่พร้อมเครื่องจักร เข้าจัดการบริเวณที่มีดินสไลด์บนถนนสาย มส.3007 อำเภอขุนยวม จังหวัดแม่ฮ่องสอน
หลังได้รับผลกระทบจากฝนตกหนัก เพื่อให้ประชาชนสามารถเดินทางได้อย่างสะดวกปลอดภัย
กรมทางหลวงชนบท (ทช.) กระทรวงคมนาคม โดยแขวงทางหลวงชนบทแม่ฮ่องสอน จัดเจ้าหน้าที่พร้อมเครื่องมือเครื่องจักรเข้าดำเนินการจัดการดินที่สไลด์ลงมากีดขวางทางจราจรบนถนนทางหลวงชนบทสาย มส.3007 แยก ทล.108 - บ้านแม่สุริน อำเภอขุนยวม จังหวัดแม่ฮ่องสอน ช่วง กม. ที่ 17+200 - 24+400 เนื่องจากมีฝนตกหนักอย่างต่อเนื่องในพื้นที่ ทำให้เกิดดินสไลด์บริเวณสายทาง ปัจจุบันดำเนินการจัดการสิ่งกีดขวาง เพื่อให้ประชาชนสัญจรผ่านได้อย่างสะดวกปลอดภัยเรียบร้อยแล้ว ทั้งนี้ ทช. ยังคงจัดเจ้าหน้าที่ติดตามสถานการณ์อย่างใกล้ชิด เพื่อเข้าช่วยเหลือและอำนวยความสะดวกให้กับประชาชนที่สัญจรไป - มา หากเกิดเหตุอุทกภัยในโครงข่ายทางหลวงชนบทสามารถแจ้งเหตุได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/73569