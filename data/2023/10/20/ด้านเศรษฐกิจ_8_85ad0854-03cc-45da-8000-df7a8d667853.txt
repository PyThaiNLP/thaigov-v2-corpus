รัฐบาลไทย-ข่าวทำเนียบรัฐบาล-ขสมก. ยุติให้บริการรถโดยสารปรับอากาศ ในเส้นทางทับซ้อนกับเอกชน 5 เส้นทาง 


วันศุกร์ที่ 20 ตุลาคม 2566
ขสมก. ยุติให้บริการรถโดยสารปรับอากาศ ในเส้นทางทับซ้อนกับเอกชน 5 เส้นทาง
เริ่มวันที่ 1 พฤศจิกายน 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่กรมการขนส่งทางบกมีหนังสือแจ้งให้องค์การขนส่งมวลชนกรุงเทพ (ขสมก.) พิจารณาปฏิบัติตามมติคณะกรรมการนโยบายรัฐวิสาหกิจ และมติคณะกรรมการควบคุมการขนส่งทางบกกลาง โดยให้ ขสมก. ขอยกเลิกใบอนุญาตประกอบการขนส่งในเส้นทางเดิมของ ขสมก. ที่ทับซ้อนกับเส้นทางของผู้ประกอบการเดินรถเอกชนตามแผนปฏิรูประบบรถโดยสารประจำทางในเขตกรุงเทพมหานครและจังหวัดที่มีเส้นทางต่อเนื่อง และคืนใบอนุญาตประกอบการขนส่งให้นายทะเบียนกลาง ขสมก. จึงมีความจำเป็นต้องยุติให้บริการเดินรถโดยสารปรับอากาศ 5 เส้นทาง ตั้งแต่วันที่ 1 พฤศจิกายน 2566 ดังนี้
1. สาย ปอ.8 เส้นทางสะพานพระพุทธยอดฟ้า - เคหะชุมชนร่มเกล้า
2. สาย ปอ.34 เส้นทางรังสิต - หัวลำโพง
3. สาย ปอ.39 เส้นทางมหาวิทยาลัยธรรมศาสตร์ศูนย์รังสิต - อนุสาวรีย์ชัยสมรภูมิ
4. สาย ปอ.140 เส้นทางแสมดำ - อนุสาวรีย์ชัยสมรภูมิ
5. สาย ปอ.517 เส้นทางหมอชิต 2 - ศูนย์การค้าเทิดไท
ทั้งนี้ ผู้ใช้บริการที่ถือบัตรโดยสารอิเล็กทรอนิกส์ทุกประเภทของ ขสมก. ได้แก่ บัตรโดยสารล่วงหน้ารายเดือน/รายสัปดาห์ บัตรโดยสารนักเรียน/นักศึกษา บัตรโดยสารอิเล็กทรอนิกส์แบบรายเที่ยว และบัตร TRANSIT PASS RED LINE BKK X BMTA ยังคงสามารถนำบัตรไปใช้ชำระค่าโดยสารบนรถโดยสารประจำทางของ ขสมก. ในสายอื่น ๆ ได้ตามปกติ

ที่มา : https://www.thaigov.go.th/news/contents/details/73580