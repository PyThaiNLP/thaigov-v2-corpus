รัฐบาลไทย-ข่าวทำเนียบรัฐบาล-ปลัดกระทรวงแรงงาน  รับร่าง 8 แรงงานไทยกลับสู่มาตุภูมิ พร้อมร่วมวางพวงหรีดแสดงความอาลัย


วันศุกร์ที่ 20 ตุลาคม 2566
20/10/2566
พิมพ์
ปลัดกระทรวงแรงงาน  รับร่าง 8 แรงงานไทยกลับสู่มาตุภูมิ พร้อมร่วมวางพวงหรีดแสดงความอาลัย
วันที่ 20 ตุลาคม 2566 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้ นายสิรภพ ดวงสอดศรี ผู้ช่วยรัฐมนตรีประจำกระทรวงแรงงาน นายธนัสถ์ ทวีเกื้อกูลกิจ ที่ปรึกษารัฐมนตรีว่าการกระทรวงแรงงาน และนายไพโรจน์ โชติกเสถียร ปลัดกระทรวงแรงงาน
เป็นผู้แทนกระทรวงแรงงานรับร่างแรงงานไทยที่เสียชีวิตจากสถานการณ์ความไม่สงบในอิสราเอล พร้อมร่วมวางพวงหรีดแสดงความอาลัย โดยมีนายจักรพงษ์ แสงมณี รัฐมนตรีช่วยว่าการกระทรวงการต่างประเทศ และนางออร์นา ซากิฟ เอกอัครราชทูตรัฐอิสราเอลประจำประเทศไทย และผู้บริหารกระทรวงแรงงาน ร่วมพิธี ณ อาคารสำนักงานเขตปลอดอากร ท่าอากาศยานสุวรรณภูมิ จังหวัดสมุทรปราการ
นายไพโรจน์ โชติกเสถียร ปลัดกระทรวงแรงงาน กล่าวว่า ท่านพิพัฒน์ รัชกิจประการ รัฐมนตรีว่าการกระทรวงแรงงาน รู้สึกเสียใจกับครอบครัวของแรงงานไทยที่เสียชีวิตจากเหตุการณ์ความไม่สงบในอิสราเอลอย่างยิ่ง  จึงได้มอบหมายให้ท่านผู้ช่วยรัฐมนตรี ที่ปรึกษารัฐมนตรี ผมและผู้บริหารกระทรวงแรงงานมาร่วมรับศพแรงงานไทย ซึ่งสถานเอกอัครราชทูตได้ส่งร่างแรงงานไทยชุดแรกจำนวน 8 ราย มาพร้อมกับแรงงานไทย จำนวน 266 คน ทางสายการบินอิสราเอลแอร์ไลน์ เที่ยวบินที่ LY 083 ถึงท่าอากาศยานสุวรรณภูมิเวลา 09.40 น. ซึ่งในส่วนของกระทรวงแรงงาน หน่วยงานที่อยู่ในจังหวัดภูมิลำเนาของแรงงานไทยได้ประสานครอบครัวผู้เสียชีวิต เพื่ออำนวยความสะดวกร่วมกับกระทรวงการต่างประเทศ  เพื่อรับร่างแรงงานทุกรายกลับไปประกอบพิธีทางศาสนาที่ภูมิลำเนาในจังหวัดอุดรธานี ศรีสะเกษ นครราชสีมา ขอนแก่น ชัยภูมิ และสุโขทัย
“ทายาทของแรงงานไทยที่เสียชีวิต จะได้รับสิทธิประโยชน์จากการเป็นสมาชิกกองทุนเพื่อช่วยเหลือคนหางานไปทำงานในต่างประเทศ กรณีเสียชีวิตในต่างประเทศ จำนวน 40,000 บาท และมีสิทธิได้รับสิทธิประโยชน์ตามกฎหมายของอิสราเอล  โดยภรรยาตามกฎหมาย จะได้รับเงินช่วยเหลือทุกเดือน ประมาณ 50,000 บาท และบุตรของผู้เสียชีวิตทุกคน ได้รับเงินช่วยเหลือประมาณ 8,000 – 16,000 บาท (ตามค่าเงินขณะนั้น) ขึ้นกับอายุและความพึ่งพา ซึ่งจะได้รับทุกเดือนจนกว่าภรรยาจะแต่งงานใหม่หรือลูกมีอายุครบ 18 ปี” ปลัดกระทรวงแรงงาน กล่าว
สำหรับความคืบหน้าสถานการณ์การให้ความช่วยเหลือพี่น้องแรงงานไทยในประเทศอิสราเอล จากรายงานของฝ่ายแรงงานประจำสถานเอกอัครราชทูต ณ กรุงเทลอาวีฟ พบว่า มีแรงงานไทยลงทะเบียนกรอกแบบฟอร์มแจ้งความประสงค์เดินทางกลับประเทศไทยกับทางสถานทูตฯ แล้ว 8,389 คน ไม่ประสงค์กลับ 116 คน ถูกจับไปเป็นตัวประกัน จำนวน 17 ราย เสียชีวิต จำนวน 30 ราย บาดเจ็บ 16 ราย ยังไม่สามารถระบุชื่อได้ 1 ราย โดยมีแรงงานไทยที่เดินทางกลับมาแล้ว เมื่อรวมกับเที่ยวบินของสายการบินไทยในเช้าวันนี้ เวลา 05.00 น.อีกจำนวน 261 คน รวมเป็นจำนวนทั้งสิ้น 1,821 คน
ด้านนายสิบหมื่นชัย โพธิสินธุ์ รองอธิบดีกรมการจัดหางาน กล่าวว่า ท่านปลัดกระทรวงแรงงาน ได้กำชับให้สำนักงานจัดหางานจังหวัดซึ่งอยู่ในภูมิลำเนาของแรงงานไทยที่ประสบภัยทุกแห่ง ประสานครอบครัวเพื่อขอเอกสารที่เกี่ยวข้องในการรับสิทธิ เมื่อได้รับเอกสารครบถ้วนให้ดำเนินการให้แรงงานไทยและครอบครัวได้รับสิทธิประโยชน์จากกองทุนฯโดยเร็วที่สุด โดยแรงงานไทยที่ต้องการขอรับสิทธิประโยชน์จากกองทุนเพื่อช่วยเหลือคนหางานไปทำงานในต่างประเทศ สามารถติดต่อได้ที่กองบริหารแรงงานไทยไปต่างประเทศ กรมการจัดหางาน หรือที่สำนักงานจัดหางานจังหวัดทุกจังหวัด กรณีประสานรับเงินค่าจ้างค้างจ่าย สิทธิประโยชน์ตามความคุ้มครองของประเทศอิสราเอล และสิทธิประโยชน์อื่นๆ ติดต่อที่สำนักงานแรงงานจังหวัดทุกจังหวัด หรือสำนักประสานความร่วมมือระหว่างประเทศ สำนักงานปลัดกระทรวงแรงงาน ชั้น 12 หรือสอบถามเพิ่มเติมได้ที่ สายด่วน 1694 กรมการจัดหางาน

ที่มา : https://www.thaigov.go.th/news/contents/details/73573