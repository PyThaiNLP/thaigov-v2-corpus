รัฐบาลไทย-ข่าวทำเนียบรัฐบาล-รมว.ดีอี ร่วมคณะนายกรัฐมนตรี หารือทวิภาคี “สี จิ้นผิง” สานต่อความร่วมมือทุกมิติ 


วันศุกร์ที่ 20 ตุลาคม 2566
รมว.ดีอี ร่วมคณะนายกรัฐมนตรี หารือทวิภาคี “สี จิ้นผิง” สานต่อความร่วมมือทุกมิติ
รมว.ดีอี ร่วมคณะนายกรัฐมนตรี หารือทวิภาคี “สี จิ้นผิง” สานต่อความร่วมมือทุกมิติ
วานนี้ (19 ตุลาคม 2566) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เข้าร่วมคณะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง หารือ ทวิภาคีกับประธานาธิบดีสี จิ้นผิง แห่งสาธารณรัฐประชาชนจีน ในโอกาสนี้ นายกรัฐมนตรีและประธานาธิบดีจีนยืนยันสานต่อความสัมพันธ์ไทย-จีน ที่มีมายาวนาน ตามประโยคที่ว่า “จีน-ไทย ใช่อื่นไกล พี่น้องกัน” พร้อมเน้นย้ำความเป็นหุ้นส่วนความร่วมมือเชิงยุทธศาสตร์อย่างรอบด้านไทย-จีน ที่ใกล้ชิด พร้อมเน้นย้ำความเป็นหุ้นส่วนความร่วมมือเชิงยุทธศาสตร์อย่างรอบด้านไทย-จีน ที่ใกล้ชิด การส่งเสริมการแลกเปลี่ยนการเยือนระดับสูงอย่างต่อเนื่อง และมุ่งสู่วาระการเฉลิมฉลองครบรอบ 50 ปี การสถาปนาความสัมพันธ์ทางการทูตระหว่างกันในปี 2568 โดยมีประเด็นหารือที่สำคัญ ได้แก่ ความร่วมมือด้านเศรษฐกิจ การท่องเที่ยว และความมั่นคงในการปราบปรามอาชญากรรมข้ามชาติ และส่งผลต่อการทำธุรกิจที่ผิดกฎหมายในประเทศเพื่อนบ้านของไทย โดยร่วมกันแก้ไขปัญหาอาชญากรรมทางไซเบอร์ ปัญหา Call Center การพนันออนไลน์ การค้ามนุษย์และยาเสพติดรวมถึงความร่วมมือในกรอบพหุภาคี ไทยและจีนจะสนับสนุนซึ่งกันและกันในเวทีระหว่างประเทศ ทั้งกรอบความร่วมมือแม่โขง-ล้านช้าง อาเซียน-จีน และสหประชาชาติเพื่อส่งเสริมการพัฒนาภูมิภาคและโลก
นอกจากนี้ รมว.ดีอี  ได้เข้าร่วมกับ นายกรัฐมนตรี ในการหารือกับบริษัท เทคโนโลยีชั้นนำของ จีน ได้แก่ บริษัท Huawei โดย ทางบริษัทฯ ยินดีที่ทำงานร่วมกับไทย ในการพัฒนาด้านดิจิทัล เพราะการพัฒนาโครงสร้างพื้นฐานด้านดิจิทัลสำคัญมาก ครอบคลุมในทุกส่วน โดยเฉพาะอย่างยิ่งด้านการศึกษา ซึ่งรวมถึงการขับเคลื่อนการพัฒนาเน็ตเวิร์คให้ได้อย่างรวดเร็ว ทั้งด้าน 5G และ Fiber Optic ที่มีส่วนสำคัญในการพัฒนาแบบก้าวกระโดด ส่วน AI เทคโนโลยีด้านการคำนวณ ซึ่งทางบริษัทฯ ยินดีสนับสนุนให้ประเทศไทยเป็น Hub ด้าน AI  รวมถึงการสนับสนุนนโยบายการท่องเที่ยวของไทยอีกด้วย
โดยนายกรัฐมนตรี ให้ทางบริษัท Huawei ช่วยเรื่อง Smart Agriculture และ เสนอตั้งศูนย์ AI Computing Center ซึ่งจะเป็นประโยชน์สำหรับทุกภาคสาขา รวมทั้งการศึกษา ในโอกาสนี้ นายประเสริฐ จันทรรวงทอง รมว.ดีอี ยังเสนอให้ทางบริษัทฯ สนับสนุนเศรษฐกิจชุมชน และ Startup ของไทยด้วย โดยจะเริ่มจาก Pilot project ในชุมชนหนึ่งก่อน ซึ่ง Huawei ยินดีและรับไปพิจารณา เช่น การใช้โดรนในพื้นที่เกษตรเดิมมีอยู่แต่ยังไม่มีประสิทธิภาพเต็มที่
ด้านบริษัท GDS Holdings Limited เป็นบริษัทที่ให้บริการฐานข้อมูลที่มีคุณภาพสูง (High Performance Data Centers) หารือในการช่วยสนับสนุนการบริหารจัดการข้อมูลอย่างมีประสิทธิภาพและเป็นระบบบนเครือข่ายเทคโนโลยีสารสนเทศ  ทั้งนี้ บริษัทฯ กำลังพิจารณาการลงทุนในไทย เนื่องจากเศรษฐกิจดิจิทัลมีการเติบโตอย่างรวดเร็วและตอบสนองความต้องการของลูกค้า
สำหรับบริษัท Tencent เป็นบริษัทผู้ให้บริการอินเทอร์เน็ตรายใหญ่ของประเทศจีน ให้บริการแพลตฟอร์มโซเชียลและบริการเนื้อหาดิจิทัล ซึ่งในโอกาสนี้ ทั้งสองฝ่ายได้พูดคุยหารือเพื่อส่งเสริมความร่วมมือระหว่างกัน
______________________

ที่มา : https://www.thaigov.go.th/news/contents/details/73599