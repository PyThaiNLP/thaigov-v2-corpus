รัฐบาลไทย-ข่าวทำเนียบรัฐบาล-ศุภมาส รมว.อว. ร่วม “เปิดบ้านธรรมศาสตร์ ประตูสู่การเรียนรู้อย่างไร้ขีดจำกัด”


วันจันทร์ที่ 30 ตุลาคม 2566
ศุภมาส รมว.อว. ร่วม “เปิดบ้านธรรมศาสตร์ ประตูสู่การเรียนรู้อย่างไร้ขีดจำกัด”
ศุภมาส รมว.อว. ร่วม “เปิดบ้านธรรมศาสตร์ ประตูสู่การเรียนรู้อย่างไร้ขีดจำกัด”
เมื่อวันที่ 27 ต.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) เป็นประธานเปิดงาน “เปิดบ้านธรรมศาสตร์ ประตูสู่การเรียนรู้อย่างไร้ขีดจำกัด” Thammasat Open House 2023 : Space of Limitless Education ซึ่งจัดขึ้นระหว่างวันที่ 27 - 28 ต.ค. โดยมี นางสาวสุชาดา แทนทรัพย์ เลขานุการ รมว.อว. เข้าร่วม ณ ยิมเนเซียม 4 - 5 มหาวิทยาลัยธรรมศาสตร์ ศูนย์รังสิต
นางสาวศุภมาส กล่าวว่า กิจกรรมเปิดบ้านของ ม.ธรรมศาสตร์ ถือว่าเป็นกิจกรรมหนึ่งที่เปิดพื้นที่ให้กับนักเรียนและบุคคลทั่วไปให้ได้รู้จัก ม.ธรรมศาสตร์มากขึ้นและยังสามารถเข้าถึงข้อมูลของการเข้ารับการศึกษา รู้จักหลักสูตร รู้จักกิจกรรม รวมถึงโอกาสในการได้สัมผัสประสบการณ์จริงของการเป็นนักศึกษาในรั้วมหาวิทยาลัยด้วย
“กระทรวง อว. ขับเคลื่อนนโยบายด้านอุดมศึกษา โดยมุ่งเน้นให้นักเรียนเป็นศูนย์กลาง พร้อมส่งเสริมให้มีความเป็นเลิศทางวิชาการ ควบคู่ไปกับความมั่นคงในชีวิตและเศรษฐกิจ หัวใจสำคัญ คือ การลดภาระของนักศึกษาและผู้ปกครอง โดยกระทรวง อว. พยายามจะผลักดันให้เกิดความยืดหยุ่นในการเข้าถึงการศึกษา โดยได้จับมือกับทาง ม.ธรรมศาสตร์ ร่วมกันลดความเหลื่อมล้ำทางการศึกษา ส่งเสริมการศึกษาตามอัธยาศัย และการเรียนรู้ตลอดชีวิต อีกทั้งกระทรวง อว. ยังมุ่งมั่นที่จะสร้างคน สร้างความรู้ สร้างนวัตกรรมให้กับประเทศ เพื่อสร้างอนาคตที่ดีให้กับทุกคน” นางสาวศุภมาส กล่าว

ที่มา : https://www.thaigov.go.th/news/contents/details/73933