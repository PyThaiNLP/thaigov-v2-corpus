รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม และคณะ ให้การต้อนรับที่ปรึกษารัฐมนตรีว่าการกระทรวงมหาดไทย และคณะผู้แทนจากรัฐกาตาร์ 


วันจันทร์ที่ 30 ตุลาคม 2566
30/10/2566
พิมพ์
รัฐมนตรีว่าการกระทรวงยุติธรรม และคณะ ให้การต้อนรับที่ปรึกษารัฐมนตรีว่าการกระทรวงมหาดไทย และคณะผู้แทนจากรัฐกาตาร์
รัฐมนตรีว่าการกระทรวงยุติธรรม และคณะ ให้การต้อนรับที่ปรึกษารัฐมนตรีว่าการกระทรวงมหาดไทย และคณะผู้แทนจากรัฐกาตาร์ ในโอกาสเข้าเยี่ยมคารวะและหารือเชิงความร่วมมือด้านกระบวนการยุติธรรมระหว่างประเทศ
ในวันจันทร์ที่ ๓๐ ตุลาคม ๒๕๖๖ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายวรวีร์ มะกูดี ที่ปรึกษารัฐมนตรีว่าการกระทรวงยุติธรรม ดร.พิเศษ สอาดเย็น ผู้อำนวยการสถาบันเพื่อการยุติธรรมแห่งประเทศไทย และคณะ ให้การต้อนรับ พลตรี ดร. อับดุลลา ยูซุฟ อัล-มาล (His Excellency Major General Dr. Abdulla Yousuf Al-Mal) ที่ปรึกษารัฐมนตรีว่าการกระทรวงมหาดไทย และคณะผู้แทนจากรัฐกาตาร์ ในโอกาสเข้าเยี่ยมคารวะและหารือเชิงความร่วมมือด้านกระบวนการยุติธรรมระหว่างประเทศไทยและรัฐกาตาร์ ณ ห้องรับรองประจำกระทรวงยุติธรรม ชั้น ๓ อาคารกระทรวงยุติธรรม
ในการนี้ รัฐมนตรีว่าการกระทรวงยุติธรรม ได้เน้นย้ำถึงความมุ่งมั่นของกระทรวงยุติธรรมในการดําเนินงานตามแนวคิดของข้อกำหนดกรุงเทพฯ อันเป็นไปตามพระปณิธานของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา รวมถึงนโยบายการให้ความสำคัญกับความร่วมมือระหว่างประเทศด้านกระบวนการยุติธรรม การส่งเสริมหลักนิติธรรม และการเสริมสร้างบทบาทของกระทรวงยุติธรรมและผู้บังคับใช้กฎหมายในการมุ่งเน้นการป้องกันและรับมือกับปัญหาอาชญากรรมใหม่ และที่ซับซ้อนอย่างมีประสิทธิภาพ เพื่อพัฒนาสังคมไทยไปสู่การพัฒนาที่มั่นคงและยั่งยืน
ในโอกาสนี้ ที่ปรึกษารัฐมนตรีว่าการกระทรวงมหาดไทย รัฐกาตาร์ ได้ระลึกถึงความสัมพันธ์อันดีระหว่างประเทศไทยและรัฐกาตาร์ ซึ่งสืบเนื่องมาตั้งแต่สมัยการจัดการประชุมสหประชาชาติว่าด้วยการป้องกันอาชญากรรมและความยุติธรรมทางอาญา (The United Nations Congress on Crime Prevention and Criminal Justice) ณ กรุงโดฮา รัฐกาตาร์ เมื่อปี ค.ศ. ๒๐๑๕ โดยได้แสดงความขอบคุณแก่หน่วยงานไทยที่เกี่ยวข้องที่ให้การสนับสนุนการจัดการประชุมดังกล่าวของรัฐกาตาร์ ซึ่งการเยี่ยมคารวะและหารือข้อราชการของคณะผู้แทนจากรัฐกาตาร์ในครั้งนี้ ถือเป็นวาระสำคัญ ในการกระชับความสัมพันธ์ระหว่างทั้งสองประเทศ เพื่อขับเคลื่อนการดำเนินงานด้านกระบวนการยุติธรรมและการพัฒนาที่ยั่งยืนของทั้งสองประเทศต่อไป

ที่มา : https://www.thaigov.go.th/news/contents/details/73956