รัฐบาลไทย-ข่าวทำเนียบรัฐบาล-‘รมช.อนุชา’ ชมเทคโนโลยีการผลิตพืชอาหารสัตว์หมักด้วยเครื่องห่อก้อนพลาสติก 


วันจันทร์ที่ 30 ตุลาคม 2566
‘รมช.อนุชา’ ชมเทคโนโลยีการผลิตพืชอาหารสัตว์หมักด้วยเครื่องห่อก้อนพลาสติก
‘รมช.อนุชา’ ชมเทคโนโลยีการผลิตพืชอาหารสัตว์หมักด้วยเครื่องห่อก้อนพลาสติก หนุนเกษตรกรปลูกหญ้าอาหารสัตว์เป็นอาชีพเสริมเพิ่มรายได้
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ พร้อมด้วย นายกิตติรัตน์ ณ ระนอง ประธานที่ปรึกษานายกรัฐมนตรี ลงพื้นที่ตรวจเยี่ยมการดำเนินงานของศูนย์วิจัยและพัฒนาอาหารสัตว์ชัยนาท ตำบลบางหลวง อำเภอสรรพยา จังหวัดชัยนาท โอกาสนี้ รมช.อนุชา ได้เยี่ยมชมการสาธิตการใช้เครื่องมือเทคโนโลยีการผลิตพืชอาหารสัตว์หมักด้วยเครื่องห่อก้อนพลาสติก ซึ่งเป็นเทคโนโลยีที่สำนักพัฒนาอาหารสัตว์ได้ส่งเสริมให้เกษตรกร ตั้งแต่ปี 2562 เป็นต้นมา เหมาะสมสำหรับเกษตรกรรายย่อยนำไปใช้ได้ง่าย และอายุการเก็บรักษาได้นานกว่า
สำหรับเครื่องห่อก้อนพืชอาหารสัตว์ขนาดเล็ก มีกำลังการผลิตก้อนพืชอาหารสัตว์หมัก ผลิตได้ 300 ก้อน หรือ 15 ตัน ต่อวัน ซึ่งสามารถผลิตอาหารหยาบคุณภาพดี ให้เพียงพอตลอดทั้งปี ยังสามารถรับรองยุทธศาสตร์จังหวัดชัยนาท ในการส่งเสริมการเลี้ยงโคต้นน้ำ “ชัยนาทบรีฟ” ตามนโยบายของรัฐมนตรีช่วยว่าการกระทรวงเกษตรและสหกรณ์ (นายอนุชา นาคาศัย) อีกด้วย ซึ่งการดำเนินงานที่ผ่านมาเกษตรกรให้ความสนใจในการผลิตใช้เลี้ยงสัตว์ของตนเอง และพัฒนาเป็นอาชีพ จัดตั้งกลุ่มอาชีพเพื่อการจำหน่าย ทั้งในประเทศและส่งออก
รมช.อนุชา กล่าวเสริมว่า ปัจจุบันการทำเกษตรเพียงอย่างเดียวไม่เพียงพอในการสร้างรายได้ จึงได้สนับสนุนให้เกษตรกรมีอาชีพเสริม ซึ่งการปลูกหญ้าอาหารสัตว์ก็เป็นอีกอาชีพที่น่าสนใจ ปลูกง่าย ปลูกได้ต่อเนื่อง และสามารถสร้างรายได้ให้กับเกษตรกร เป็นการส่งเสริมให้เกษตรกรมีรายได้เสริมจากการเพาะปลูก ยกระดับคุณภาพชีวิตให้ให้มีความเป็นอยู่ที่ดีขึ้น ดังนั้น จึงต้องมีการบูรณาการทำงานร่วมกันกับหน่วยงานที่เกี่ยวข้อง เพื่อให้เกิดเป็นรูปธรรม

ที่มา : https://www.thaigov.go.th/news/contents/details/73953