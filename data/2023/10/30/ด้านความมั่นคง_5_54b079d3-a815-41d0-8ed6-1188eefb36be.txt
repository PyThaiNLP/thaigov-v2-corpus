รัฐบาลไทย-ข่าวทำเนียบรัฐบาล-ก.แรงงาน ต้อนรับอีก 140 แรงงานไทยกลับจากอิสราเอล ณ ท่าอากาศยานทหาร 2 กองบิน 6


วันจันทร์ที่ 30 ตุลาคม 2566
30/10/2566
พิมพ์
ก.แรงงาน ต้อนรับอีก 140 แรงงานไทยกลับจากอิสราเอล ณ ท่าอากาศยานทหาร 2 กองบิน 6
ก.แรงงาน ต้อนรับอีก 140 แรงงานไทยกลับจากอิสราเอล ณ ท่าอากาศยานทหาร 2 กองบิน 6
วันที่ 30 ตุลาคม 2566 นายไพโรจน์ โชติกเสถียร ปลัดกระทรวงแรงงาน มอบหมายให้  เรือเอกสาโรจน์ คมคาย ที่ปรึกษากฎหมาย สำนักงานปลัดกระทรวงแรงงาน และผู้บริหารระดับสูงหน่วยงานสังกัดกระทรวงแรงงาน ต้อนรับและดูแลอำนวยความสะดวกแรงงานไทยที่ได้รับผลกระทบจากความไม่สงบในอิสราเอลและแจ้งความประสงค์เดินทางกลับถึงประเทศไทยจำนวน 140 คน ซึ่งเดินทางกลับด้วยเที่ยวบินพิเศษ ทอ. ณ ท่าอากาศยานทหาร 2 กองบิน 6
โดยมีหน่วยงานราชการต่างๆ ร่วมอำนวยความสะดวกและแนะนำสิทธิในการช่วยเหลือเยียวยา ซึ่งในส่วนของกระทรวงแรงงานได้มีการตั้งโต๊ะให้คำแนะนำการยื่นคำร้องขอรับสิทธิประโยชน์จากกองทุนเพื่อช่วยเหลือคนหางานไปทำงานต่างประเทศให้บริการคำแนะนำเกี่ยวกับการยื่นคำร้องขอรับสิทธิประโยชน์จากกองทุนเพื่อช่วยเหลือแรงงานไทยไปทำงานต่างประเทศ เพื่อให้แรงงานไทยได้รับเงินสิทธิประโยชน์ดังกล่าวโดยเร็วที่สุดด้วย
นายไพโรจน์ กล่าวว่า ท่านพิพัฒน์ รัชกิจประการ รัฐมนตรีว่าการกระทรวงแรงงาน ได้ติดตามสถานการณ์ที่เกิดขึ้นในอิสราเอลอย่างใกล้ชิด แม้ว่าขณะแรงงานไทยส่วนหนึ่งได้กลับมายังภูมิลำเนาแล้ว แต่ยังมีแรงงานไทยอีกหลายคนต่างทยอยอพยพกลับมาอย่างต่อเนื่องในแต่ละวัน เช่นเดียวกันในวันนี้ผมได้มอบหมายให้ที่ปรึกษากฎหมาย พร้อมด้วยคณะผู้บริหารทุกหน่วยงานในสังกัดกระทรวงแรงงานให้มาร่วมต้อนรับและดูแลอำนวยความสะดวกแรงงานไทยที่เดินทางกลับถึงไทย เมื่อเวลา 02.30 น. ด้วยเที่ยวบินพิเศษ A340-500 ของกองทัพอากาศ จำนวน 140 คน
ซึ่งจากการพูดคุยพบว่า แรงงานส่วนใหญ่ต้องการกลับมาเพื่อให้ปลอดภัยจากสถานการณ์ดังกล่าว อย่างไรก็ดี ขอเน้นย้ำว่าสถานการณ์ตอนนี้มีความเป็นไปได้ว่าจะขยายวงกว้างขึ้นเรื่อยๆ และจะส่งผลถึงความปลอดภัยของพี่น้องแรงงานไทย จึงขอให้แรงงานไทยที่กลับมาแล้ว สื่อสารไปยังเพื่อนแรงงานไทยที่ยังอยู่ในอิสราเอล ให้พิจารณากลับประเทศก่อนเพื่อความปลอดภัย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/73940