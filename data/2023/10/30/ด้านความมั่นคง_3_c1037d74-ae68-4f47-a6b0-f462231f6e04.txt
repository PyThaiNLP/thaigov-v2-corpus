รัฐบาลไทย-ข่าวทำเนียบรัฐบาล-ปลัด มท. นำพี่น้องนนทบุรี ร่วมประกอบพิธีพุทธาภิเษกจุดเทียนชัย "เททองหล่อพระนาคปรก หน้าตัก 49 นิ้ว" ณ วัดพิกุลเงิน อ.บางใหญ่ ขับเคลื่อนพลัง "บวร" จัดสร้างเป็นพุทธสถานยึดเหนี่ยวจิตใจ


วันอาทิตย์ที่ 29 ตุลาคม 2566
29/10/2566
พิมพ์
ปลัด มท. นำพี่น้องนนทบุรี ร่วมประกอบพิธีพุทธาภิเษกจุดเทียนชัย "เททองหล่อพระนาคปรก หน้าตัก 49 นิ้ว" ณ วัดพิกุลเงิน อ.บางใหญ่ ขับเคลื่อนพลัง "บวร" จัดสร้างเป็นพุทธสถานยึดเหนี่ยวจิตใจ
ปลัดกระทรวงมหาดไทยนำพี่น้องนนทบุรี ร่วมประกอบพิธีพุทธาภิเษกจุดเทียนชัย "เททองหล่อพระนาคปรก หน้าตัก 49 นิ้ว" ณ วัดพิกุลเงิน อ.บางใหญ่ จ.นนทบุรี ขับเคลื่อนพลัง "บวร" จัดสร้างเป็นพุทธสถานยึดเหนี่ยวจิตใจของสาธุชนชาวนนทบุรี
วันที่ (29 ต.ค. 66) เวลา 15.00 น. ที่วัดพิกุลเงิน ตำบลบางม่วง อำเภอบางใหญ่ จังหวัดนนทบุรี นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธีพุทธาภิเษกจุดเทียนชัย "เททองหล่อพระนาคปรก หน้าตัก 49 นิ้ว" โดยได้รับเมตตาจากพระสุธรรมภาณี เจ้าอาวาสวัดโคนอน เป็นประธานฝ่ายสงฆ์ โดยพระอุดมสิทธินายก รองเจ้าคณะจังหวัดนนทบุรี เจ้าอาวาสวัดบางอ้อยช้าง พระโสภิตกิตติธาดา เจ้าคณะอำเภอเมืองนนทบุรี เจ้าอาวาสวัดแจ้งศิริสัมพันธ์ พระสุนทรกิจจาภิวัฒน์ ผู้ช่วยเจ้าอาวาสวัดอมรินทราราม วรวิหาร พระมหาทองพูล ธมฺมเมธี เจ้าอาวาสวัดพิกุลเงิน และพระเกจิอาจารย์ทั่วประเทศ ร่วมอธิษฐานจิตเจริญพระพุทธมนต์ โดยมี นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายประสพโชค อยู่สำราญ ที่ปรึกษาปลัดกระทรวงมหาดไทย นายสุธี ทองแย้ม ผู้ว่าราชการจังหวัดนนทบุรี นางสาวญาณิพัชญ์ ศรีโคตร นายอำเภอบางใหญ่ นายณัฐพงศ์ ศีตวรรัตน์ นายสิทธิชัย พรทรัพย์อนันต์ ร.อ.สมเจตน์ กำจัดภัย นางสาวจรี จันทรโอทสน เจ้าภาพร่วมในพิธี พร้อมด้วย ประชาชนผู้มีจิตศรัทธา และภาคีเครือข่ายในพื้นที่จังหวัดนนทบุรี ร่วมพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานฝ่ายฆราวาส พร้อมด้วย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายประสพโชค อยู่สำราญ ที่ปรึกษาปลัดกระทรวงมหาดไทย นายสุธี ทองแย้ม ผู้ว่าราชการจังหวัดนนทบุรี และผู้ร่วมพิธี ร่วมประกอบพิธีบวงสรวง โปรยข้าวตอกดอกไม้ เสร็จแล้ว จุดธูปเทียนบูชาพระรัตนตรัย ถวายสักการะพระสุธรรมภาณี เจ้าอาวาสวัดโคนอน ประธานฝ่ายสงฆ์ จากนั้นพระสงฆ์ 16 รูป ประกอบพิธีเจริญพระพุทธมนต์ธรรมจักรกัปปวัตนสูตร พระเถราจารย์นั่งปรกอธิษฐาน เสร็จแล้ว นายสุทธิพงษ์ จุลเจริญ ปลัดกระทรวงมหาดไทย นำผู้ร่วมพิธี ถวายเครื่องไทยธรรม กรวดน้ำรับพร ประพรมน้ำพระพุทธมนต์ กราบลาพระรัตนตรัย จากนั้น พระมหาทองพูล ธัมมเมธี เจ้าอาวาสวัดพิกุลเงิน พระอุดมสิทธินายก รองเจ้าคณะจังหวัดนนทบุรี เจ้าอาวาสวัดบางอ้อยช้าง พร้อมด้วยประธานฝ่ายฆราวาสและผู้ร่วมพิธีร่วมเททองหล่อพระ เจริญชัยมงคลคาถา รับน้ำพระพุทธมนต์ และรับของที่ระลึกจากทางวัด เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า วัดพิกุลเงินนับเป็นวัดอันเก่าแก่ของจังหวัดนนทบุรี คาดว่าถูกสร้างขึ้นสมัยรัตนโกสินทร์ตอนต้น ราว พ.ศ. 2374 วัดแห่งนี้เป็นที่ประดิษฐานหลวงพ่อพุทธโสธรจำลององค์แรกของประเทศไทย เป็นพระพุทธรูปปางสมาธิหรือปางที่มีพระอิริยาบถนั่งขัดสมาธิเพชร พระชงฆ์ขวาทับพระชงฆ์ซ้าย พระหัตถ์ขวาทับพระหัตถ์ซ้ายวางซ้อนกันอยู่บนพระเพลา มีส่วนสูง 6 ฟุต 7 นิ้ว พระเพลากว้าง 5 ฟุต 6 นิ้ว ซึ่งองค์จริงประดิษฐานอยู่ในพระอุโบสถ วัดโสธรวรารามวรวิหาร จังหวัดฉะเชิงเทรา ถึงแม้ว่าหลวงพ่อพุทธโสธรที่วัดพิกุลเงินจะเป็นองค์จำลองแต่ก็เป็นที่เคารพบูชาและมีประชาชนมากราบสักการะอย่างมากเช่นกัน และในครั้งนี้จะมีพระพุทธรูปเพิ่มขึ้นอีก 1 องค์ นั่นคือพระนาคปรก ที่จะประดิษฐาน ณ พระวิหารสร้างใหม่ ชั้นบนของวัดพิกุลเงิน
"พิธีพุทธาภิเษกจุดเทียนชัย "เททองหล่อพระนาคปรก หน้าตัก 49 นิ้ว" ที่จัดขึ้นในครั้งนี้ เป็นความเมตตายิ่งจากพระคุณสมเด็จพระมหารัชมงคลมุนี เจ้าคณะใหญ่หนกลาง กรรมการมหาเถรสมาคม วัดไตรมิตรวิทยารามวรวิหาร ที่ร่วมกับสาธุชนผู้มีจิตศรัทธาดำเนินการจัดสร้างพระนาคปรก เพื่อให้เป็นพุทธสถานที่ยึดเหนี่ยวของชาวพุทธในพื้นที่จังหวัดนนทบุรีและจังหวัดใกล้เคียง ซึ่งถือเป็นส่วนหนึ่งของการขับเคลื่อนการดำเนินการตามบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืน ระหว่างฝ่ายสาธารณสงเคราะห์ของมหาเถรสมาคม กระทรวงมหาดไทย และสถาบันเทคโนโลยีพระจอมเกล้าเจ้าคุณทหารลาดกระบัง และบันทึกข้อตกลงความร่วมมือการดำเนินการโครงการวัด ประชา รัฐ สร้างสุข ของฝ่ายสาธารณูปการของมหาเถรสมาคม กระทรวงมหาดไทย และภาคีเครือข่าย อันเป็นการส่งเสริมทำให้วัดซึ่งเป็นศาสนสถาน ได้เป็นสถานที่ศูนย์รวมจิตใจของพุทธศาสนิกชนและประชาชน เป็นสถานที่ศึกษาหาความรู้ เป็นสัปปายะสถานสำหรับประชาชน รวมทั้งเป็นสถานที่ในการเสริมสร้างคุณภาพชีวิตที่ดีให้กับพี่น้องประชาชน ด้วยการส่งเสริมการสร้างงาน สร้างอาชีพ สร้างรายได้ ตลอดจนการนำศิลปวัฒนธรรม อัตลักษณ์ของท้องถิ่นของชุมชนมาดึงดูดนักท่องเที่ยว กระตุ้นให้เกิดการใช้จ่าย การสร้างรายได้ให้แก่ชุมชน เป็นการเสริมสร้างเศรษฐกิจฐานราก ด้วยการบูรณาการความร่วมมือ ในรูปแบบของพลัง "บวร" คือ บ้าน วัด ราชการ อันจะทำให้พุทธศาสนิกชนและประชาชนทั่วไปได้มีความสุขกาย สุขใจ มีความสุขในการใช้ชีวิตอย่างยั่งยืน" นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้าย

ที่มา : https://www.thaigov.go.th/news/contents/details/73917