รัฐบาลไทย-ข่าวทำเนียบรัฐบาล-“รัฐวิสาหกิจปีงบประมาณผลงานเด่น อัตราการเบิกจ่ายในปี 2566 สูงที่สุดในรอบ 7 ปี”


วันจันทร์ที่ 30 ตุลาคม 2566
30/10/2566
พิมพ์
“รัฐวิสาหกิจปีงบประมาณผลงานเด่น อัตราการเบิกจ่ายในปี 2566 สูงที่สุดในรอบ 7 ปี”
ในปี 2566 รัฐวิสาหกิจมีการเบิกจ่ายงบลงทุนจนถึงเดือนกันยายน 2566 จำนวน 207,639 ลบ. หรือคิดเป็นร้อยละ 99 ของแผนการเบิกจ่าย
นายธิบดี วัฒนกุล ผู้ตรวจราชการกระทรวงการคลัง รักษาราชการแทนผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปี 2566 รัฐวิสาหกิจมีการเบิกจ่ายงบลงทุนจนถึงเดือนกันยายน 2566 จำนวน 207,639 ล้านบาท หรือคิดเป็นร้อยละ 99 ของแผนการเบิกจ่าย ประกอบด้วย การเบิกจ่ายงบลงทุนของรัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) (เดือนตุลาคม 2565 – เดือนกันยายน 2566) 34 แห่ง จำนวน 116,478 ล้านบาท หรือคิดเป็นร้อยละ 93 ของแผนการเบิกจ่าย และรัฐวิสาหกิจที่ใช้ปีบัญชีตามปีปฏิทิน (เดือนมกราคม 2566 – เดือนกันยายน 2566) 9 แห่ง จำนวน 91,162 ล้านบาท หรือคิดเป็นร้อยละ 107 ของแผนการเบิกจ่าย
ผลการเบิกจ่ายงบลงทุนของรัฐวิสาหกิจประจำปี 2566 (ณ สิ้นเดือนกันยายน 2566)
รัฐวิสาหกิจ    แผนการเบิกจ่าย    ผลการเบิกจ่าย    ผลการเบิกจ่าย/
แผนการเบิกจ่าย
ปีงบประมาณ (ต.ค. 65 – ก.ย. 66)
จำนวน 34 แห่ง (12 เดือน)    125,186    116,478     ร้อยละ 93
ปีปฏิทิน (ม.ค. – ก.ย. 66)
จำนวน 9 แห่ง (9 เดือน)    85,289    91,162     ร้อยละ 107
รวม 43 แห่ง    210,475    207,639     ร้อยละ 99
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวว่า สิ้นปีงบประมาณ 2566 รัฐวิสาหกิจปีงบประมาณมีโครงการลงทุนขนาดใหญ่ที่สำคัญที่สามารถเบิกจ่ายได้สูงกว่าแผน ได้แก่ โครงการรถไฟความเร็วสูงไทย – จีน ระยะที่ 1 (ช่วงกรุงเทพมหานคร – นครราชสีมา) และโครงการก่อสร้างรถไฟสายเด่นชัย – เชียงราย – เชียงของ ของการรถไฟแห่งประเทศไทย โครงการรถไฟฟ้าสายสีม่วง ช่วงเตาปูน – ราษฎร์บูรณะ ของการรถไฟฟ้าขนส่งมวลชนแห่งประเทศไทย โครงการพัฒนาระบบส่งและจำหน่าย ระยะที่ 2 ของการไฟฟ้าส่วนภูมิภาค และโครงการปรับปรุงกิจการประปาแผนหลักครั้งที่ 9 ของการประปานครหลวง อย่างไรก็ดี มีบางโครงการที่ผลการเบิกจ่ายไม่เป็นไปตามแผน เช่น โครงการก่อสร้างรถไฟทางคู่ ช่วงมาบกะเบา – ชุมทางถนนจิระ โครงการก่อสร้างโรงงานผลิตยารังสิต ระยะที่สอง ขององค์การเภสัชกรรม และโครงการก่อสร้างปรับปรุงขยาย ของการประปาส่วนภูมิภาค
นายธิบดี วัฒนกุล ผู้ตรวจราชการกระทรวงการคลัง รักษาราชการแทนผู้อำนวยการ สคร. กล่าวเพิ่มเติมว่า ในปีงบประมาณ 2566 ที่ผ่านมา แม้ว่ารัฐวิสาหกิจปีงบประมาณจะมีอัตราการเบิกจ่ายงบลงทุนต่ำกว่าเป้าหมายเล็กน้อย แต่ถือเป็นอัตราการเบิกจ่ายที่สูงที่สุดในรอบ 7 ปี โดยเฉพาะการรถไฟแห่งประเทศไทย การรถไฟฟ้าขนส่งมวลชนแห่งประเทศไทย การประปานครหลวง และการท่าเรือแห่งประเทศไทย ที่สามารถเบิกจ่ายได้ถึงร้อยละ 100 ของกรอบงบลงทุน สำหรับอัตราการเบิกจ่ายงบลงทุนของรัฐวิสาหกิจปีปฏิทิน 9 เดือน คิดเป็นร้อยละ 57 ของกรอบงบลงทุน ซึ่ง สคร. จะกำกับติดตามอย่างใกล้ชิดเพื่อให้การเบิกจ่ายงบลงทุนในภาพรวมเป็นไปตามเป้าหมายต่อไป

ที่มา : https://www.thaigov.go.th/news/contents/details/73959