รัฐบาลไทย-ข่าวทำเนียบรัฐบาล-กระทรวงเกษตรฯโดยกรมตรวจบัญชีสหกรณ์ชูนโยบาย "ป้องกันป้องปรามการทุจริตและยกระดับสหกรณ์"


วันจันทร์ที่ 30 ตุลาคม 2566
กระทรวงเกษตรฯโดยกรมตรวจบัญชีสหกรณ์ชูนโยบาย "ป้องกันป้องปรามการทุจริตและยกระดับสหกรณ์"
กระทรวงเกษตรฯโดยกรมตรวจบัญชีสหกรณ์ชูนโยบาย "ป้องกันป้องปรามการทุจริตและยกระดับสหกรณ์" ผ่าน Quick win 4 โครงการเร่งด่วน
ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดการประชุมสัมมนาเชิงปฏิบัติการเรื่องยกระดับผู้บริหารสหกรณ์ในยุคดิจิทัล ที่จัดขึ้นระหว่างวันที่ 29 - 30 ตุลาคม 2566 โดยมีนายประยูร อินสกุล ปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์เข้าร่วม ณ โรงแรมปรินซ์พาเลซ มหานาค กรุงเทพมหานคร ซึ่งการจัดงานดังกล่าวมีวัตถุประสงค์เพื่อให้ผู้เข้าร่วมสัมมนาซึ่งประกอบด้วยผู้บริหารกรมตรวจบัญชีสหกรณ์คณะกรรมการดำเนินการของสหกรณ์จากทั่วประเทศและบุคลากรที่เกี่ยวข้องในสังกัดกรมตรวจบัญชีสหกรณ์ตระหนักถึงความสำคัญของสถานการณ์การทุจริตของสหกรณ์ในปัจจุบันการป้องกันการทุจริตในสหกรณ์และแนวทาง การบริหารสหกรณ์ในยุคดิจิทัลรวมทั้งความสำคัญของระบบการควบคุมภายในที่ดีของสหกรณ์พร้อมเสริมสร้างความรู้ความเข้าใจประโยชน์จากการใช้งานแอปพลิเคชัน Smart4M เพื่อสามารถนำไปใช้ในการบริหารจัดการสหกรณ์ให้มีประสิทธิภาพเพิ่มขึ้น
รัฐมนตรีว่าการกระทรวงเกษตรและสหกรณ์ กล่าวว่ารัฐบาลและกระทรวงเกษตรและสหกรณ์ให้ความสำคัญกับระบบสหกรณ์ที่เป็นกลไกพัฒนาเศรษฐกิจและสังคมของประเทศมีส่วนสำคัญในการรักษาเสถียรภาพของเศรษฐกิจฐานรากจึงเล็งเห็นความสำคัญในการนำเครื่องมือด้านเทคโนโลยีสารสนเทศมาใช้ในกระบวนการบริหารจัดการสหกรณ์เพื่อใช้วิเคราะห์ปัญหาจุดอ่อนจากการควบคุมภายในและให้สมาชิกสามารถตรวจสอบข้อมูลการทำธุรกรรมของตนเองและข้อมูลการดำเนินงานของสหกรณ์สร้างความโปร่งใสตรวจสอบได้ป้องกันการทุจริตซึ่งกรมตรวจบัญชีสหกรณ์ได้มีการพัฒนาแอปพลิเคชัน Smart4M มาช่วยในการบริหารข้อมูลทางการเงินได้สะดวกรวดเร็วอีกทั้งสมาชิกสามารถเข้าถึงข้อมูลต่างๆและใช้เป็นช่องทางการตรวจสอบฐานะทางการเงินของสหกรณ์และของตนเองได้ตลอดเวลานับเป็นการช่วยป้องปรามการทุจริตและลดข้อผิดพลาดที่อาจเกิดขึ้นได้จึงสนับสนุนให้สหกรณ์นำแอปพลิเคชันดังกล่าวมาสนับสนุนการดำเนินงานของสหกรณ์และให้บริการสมาชิกเพื่อให้สหกรณ์มีความเข้มแข็งอย่างยั่งยืนเป็นองค์กรที่มุ่งประโยชน์และเป็นที่พึ่งแก่สมาชิกได้อย่างแท้จริง
"การประชุมสัมมนาในครั้งนี้มีความมุ่งมั่นเพื่อส่งเสริมให้สหกรณ์มีระบบการควบคุมภายในที่ดีและเห็นประโยชน์จากการใช้แอปพลิเคชัน Smart4M ซึ่งจะส่งผลให้ผู้บริหารสหกรณ์มีสารสนเทศประกอบการตัดสินใจในการดำเนินธุรกิจลดความเสี่ยงป้องกันการทุจริตเพิ่มโอกาสในการพัฒนาสหกรณ์จะส่งผลให้สหกรณ์มีความเข้มแข็งอย่างยั่งยืนเกษตรกรกินดีอยู่ดีมีรายได้มีอาชีพที่มั่นคง" รมว.เกษตรฯกล่าว
ด้านนางสาวอัญมณี ถิรสุทธิ์ อธิบดีกรมตรวจบัญชีสหกรณ์กล่าวเพิ่มเติมว่ากรมตรวจบัญชีสหกรณ์มีความมุ่งมั่นในการสร้างความเข้มแข็งและสร้างความยั่งยืนด้านการเงินการบัญชีแก่เกษตรกรและระบบสหกรณ์โดยเสริมสร้างระบบการเงินการบัญชีที่มีเกณฑ์การตรวจสอบบัญชีตามมาตรฐานสากลเป็นที่ยอมรับและเชื่อถือได้ให้แก่สหกรณ์และกลุ่มเกษตรกรนำไปใช้ปฏิบัติสามารถใช้ข้อมูลทางการเงินในการวางแผนบริหารจัดการมีการกำหนดเกณฑ์การควบคุมภายในที่ดีมีการควบคุมและดูแลการดำเนินธุรกิจด้วยความโปร่งใสเพื่อสร้างความเชื่อมั่นให้สมาชิกสหกรณ์และกลุ่มเกษตรกรซึ่งกรมตรวจบัญชีสหกรณ์ได้มีแผนงานขับเคลื่อนการดำเนินงานตามนโยบายของกระทรวงเกษตรและสหกรณ์ในการป้องกันป้องปรามการทุจริตและยกระดับสหกรณ์" ผ่านQuick win 4 โครงการเร่งด่วนได้แก่1) จัดตั้งศูนย์ปฏิบัติการแก้ไขปัญหาการทุจริตเพื่อแก้ไขปัญหาการทุจริตในสหกรณ์และกลุ่มเกษตรกรเชิงรุกและให้คำแนะนำเกี่ยวกับระบบการควบคุมภายในที่เหมาะสม2) ตรวจประเมินการควบคุมภายในเพื่อป้องกันความเสี่ยงการทุจริตด้านดิจิทัลในสหกรณ์เป็นการป้องปรามปัญหาการทุจริตในสหกรณ์ที่อาจเกิดขึ้นจากการใช้เทคโนโลยีสารสนเทศ3) จัดตั้งศูนย์ให้คำปรึกษาด้านการเงินและการบัญชี (CAD Financial and Accounting Advisory Center) เพื่อเป็นศูนย์กลางในการให้ความรู้และให้คำปรึกษาเกี่ยวกับการเงินและบัญชีรวมทั้งความรู้ในการบริหารจัดการด้านการเงินและการบัญชีให้แก่สหกรณ์กลุ่มเกษตรกรวิสาหกิจชุมชนเกษตรกรและประชาชนทั่วไปและ4) บูรณาการสร้างความเข้มแข็งแก่สหกรณ์อย่างยั่งยืนผ่านโครงการThink & Do Togetherโดยบูรณาการความร่วมมือ 5 ฝ่ายของขบวนการสหกรณ์ร่วมกำหนดแนวทางการพัฒนาความเข้มแข็งให้สหกรณ์มุ่งเน้นให้สหกรณ์ยกระดับการควบคุมภายในให้มีระบบการควบคุมภายในที่ดี
นอกจากนี้ยังมีแผนดำเนินการขับเคลื่อนนโยบายพักชำระหนี้สมาชิกสหกรณ์ผ่านการจัดทำโครงการแก้ไขปัญหาหนี้สินและพัฒนาคุณภาพชีวิตสมาชิกสหกรณ์/กลุ่มเกษตรกรด้วยระบบสหกรณ์เพื่อให้สหกรณ์และกลุ่มเกษตรกรได้รับการพัฒนาความรู้และความสามารถในการบันทึกบัญชีที่เกี่ยวข้องกับการพักชำระหนี้และบริหารจัดการด้านการเงินการบัญชีและสินเชื่อจำนวน 1,700 แห่งรวมทั้งเตรียมขยายผลการดำเนินโครงการอันเนื่องมาจากพระราชดำริในโครงการต่างๆทั้งในด้านการพัฒนาหลักสูตรด้านการเงินและบัญชีให้สอดคล้องกับโครงการแต่ละโครงการและพัฒนาแนวทางการถ่ายทอดความรู้ผ่านการสร้างครูบัญชีอาสาการสอนบัญชีรับ - จ่ายเพื่อพัฒนาคุณภาพชีวิตในถิ่นทุรกันดารและการสอนบัญชีกิจกรรมสหกรณ์นักเรียนเพื่อสร้างวินัยทางการเงินที่ดีให้แก่ผู้รับบริการ

ที่มา : https://www.thaigov.go.th/news/contents/details/73945