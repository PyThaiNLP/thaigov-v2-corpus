รัฐบาลไทย-ข่าวทำเนียบรัฐบาล-“นายกฯ” เผย มีคนไทยถูกจับเพิ่ม 3 คน ย้ำ แรงงานรีบตัดสินใจ หลังกองทัพอิสราเอลปฏิบัติการภาคพื้นดินหนัก ยืนยันรัฐบาลทำทุกอย่างเท่าที่สามารถทำได้


วันจันทร์ที่ 30 ตุลาคม 2566
30/10/2566
พิมพ์
“นายกฯ” เผย มีคนไทยถูกจับเพิ่ม 3 คน ย้ำ แรงงานรีบตัดสินใจ หลังกองทัพอิสราเอลปฏิบัติการภาคพื้นดินหนัก ยืนยันรัฐบาลทำทุกอย่างเท่าที่สามารถทำได้
“นายกฯ” เผย มีคนไทยถูกจับเพิ่ม 3 คน ย้ำ แรงงานรีบตัดสินใจ หลังกองทัพอิสราเอลปฏิบัติการภาคพื้นดินหนัก ยืนยันรัฐบาลทำทุกอย่างเท่าที่สามารถทำได้
วันนี้ (30 ตุลาคม 2566) ณ ท่าอากาศยานทหาร กองบิน 23 จังหวัดอุดรธานี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ก่อนเดินทางเยือน สปป.ลาว อย่างเป็นทางการ ถึงสถานการณ์ในอิสราเอล โดยยืนยันว่ามีคนไทยถูกจับเป็นตัวประกันเพิ่มอีก 3 คน ส่วนการเจรจาช่วยเหลือตัวประกันทุกฝ่ายก็ยังทำงานอยู่ และขณะนี้ผู้บัญชาการทหารสูงสุดก็ยังทำหน้าที่อยู่ที่มาเลเซีย และตอนนี้การเดินทางในอิสราเอลก็เริ่มลำบากขึ้น หลังมีปฏิบัติการภาคพื้นดิน จึงขอให้ทุกคนเร่งตัดสินใจ ขณะที่ภาครัฐเองก็ต้องทำงานด้วยความละเอียดถี่ถ้วนมากขึ้น เพราะการลำเลียงคนมีความเสี่ยงมากขึ้น เพราะต้องมีการคุยกันในเชิงลึก มีรายละเอียดเยอะมาก
สำหรับกรณีที่คนไทยถูกจับเป็นตัวประกันเพิ่มขึ้นนั้น ถือว่าคนไทยตกเป็นเป้าของกลุ่มฮามาสหรือไม่ นายกรัฐมนตรีระบุว่า อย่าพูดแบบนั้น ว่าคนไทยตกเป็นเป้าของฮามาส เพราะเราไม่ได้เป็นส่วนหนึ่งของความขัดแย้ง เราไม่ได้เป็นเป้าพิเศษของกลุ่มใดทั้งสิ้น แต่เราเป็นเหยื่อของสงครามมากกว่า อีกทั้งแรงงานไทยในอิสราเอลมีจำนวนมากกว่าประเทศอื่น ๆ จึงทำให้เราได้รับผลกระทบมาก ตนจึงพยายามย้ำว่าขอให้คนไทยเร่งเดินทางกลับประเทศ เพราะหลังจากนี้จะมีความยากลำบากมากขึ้นเรื่อย ๆ ซึ่งในช่วงสายวันนี้จะมีการพูดคุยกับนายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ เพื่ออัปเดตสถานการณ์ และอาจต้องมีการเดินทางไปเจรจาให้มากขึ้น
ส่วนจำนวนคนไทยที่ยังเหลืออยู่ในพื้นที่ฉนวนกาซา นายกรัฐมนตรียอมรับว่ายังมีคนที่สูญหายอยู่บ้างและกำลังประเมินสถานการณ์ แต่ช่วงที่มีปฏิบัติการภาคพื้นดิน การสื่อสารก็ถูกตัดขาดหมด ทำให้มีความยากลำบาก
ส่วนกรณีจะมีรัฐมนตรีเดินทางไปเจรจา แนวทางหลักคือทำทุกวิถีทางเพื่อช่วยเหลือตัวประกัน ส่งกลับบ้านให้เร็วที่สุด ซึ่งถือเป็นเป้าหมายหลักที่สำคัญที่สุด ซึ่งขณะนี้ทุกประเทศต่างให้ความช่วยเหลือและหวังดีกับเรา ซึ่งเราต้องเข้าให้ถูกจุด เพื่อไม่ให้เกิดความสับสนเรื่องการเจรจา เรื่องบางเรื่องตนเองไม่สามารถพูดได้ชัดเจน เพราะเวลาไปต่อรองหากไม่ได้เป็นไปในทิศทางเดียวกันอาจเกิดปัญหาขึ้นได้ ตนเองเข้าใจว่าทุกคนอยากทราบข่าว แต่ยืนยันว่ารัฐบาลทำทุกอย่างเท่าที่สามารถทำได้ เพราะเป็นเรื่องสำคัญมาก และย้ำว่าขอให้ทุกคนเร่งตัดสินใจกลับในช่วงที่ยังกลับได้

ที่มา : https://www.thaigov.go.th/news/contents/details/73926