รัฐบาลไทย-ข่าวทำเนียบรัฐบาล-“ศุภมาส” หนุนผลงานอวกาศ ร่วมงาน Thailand Space Week 2023 ดันให้เป็นมหกรรมการขับเคลื่อนเศรษฐกิจด้านอุตสาหกรรมอวกาศของประเทศไทย


วันจันทร์ที่ 30 ตุลาคม 2566
“ศุภมาส” หนุนผลงานอวกาศ ร่วมงาน Thailand Space Week 2023 ดันให้เป็นมหกรรมการขับเคลื่อนเศรษฐกิจด้านอุตสาหกรรมอวกาศของประเทศไทย
“ศุภมาส” หนุนผลงานอวกาศ ร่วมงาน Thailand Space Week 2023 ดันให้เป็นมหกรรมการขับเคลื่อนเศรษฐกิจด้านอุตสาหกรรมอวกาศของประเทศไทย
เมื่อวันพุธที่ 25 ตุลาคม 2566 นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงาน Thailand Space Week 2023 "FOSTERING GLOBAL VALUE CHAIN" เชื่อมไทยสู่อุตสาหกรรมอวกาศโลก หรือ สัปดาห์อวกาศแห่งชาติ ประจำปี 2566 พร้อมด้วย นางสาวสุชาดา แทนทรัพย์ เลขานุการ รมว.กระทรวง อว. โดยมี ดร.ปกรณ์ อาภาพันธุ์ ผู้อำนวยการสำนักพัฒนาเทคโนโลยีอวกาศและภูมิสารสนเทศ (GISTDA) กล่าวต้อนรับ งาน Thailand Space Week 2023 ถือเป็นงานด้านอวกาศระดับนานาชาติครั้งแรกในประเทศไทยที่จะทำให้วงการอวกาศไทยได้รับความสนใจจากทั่วโลก และแสดงความพร้อมของประเทศไทยในการลงทุนด้านอุตสาหกรรมอวกาศต่อไปในอนาคต
นางสาวศุภมาส กล่าวว่า ตนรู้สึกยินดีเป็นอย่างยิ่งที่ได้มาร่วมงานสัปดาห์อวกาศแห่งชาติในครั้งนี้ เพราะเรื่องอวกาศไม่ใช่เรื่องไกลตัวอีกต่อไป ปฏิเสธไม่ได้เลยว่าการปล่อยตัวดาวเทียม THEOS-2 ขึ้นสู่อวกาศ เมื่อ 3 สัปดาห์ก่อนนั้น ทำให้ดิฉันได้เข้าใจเกี่ยวกับการลงทุนด้านเทคโนโลยีอวกาศอย่างลึกซึ้ง ว่าสามารถสร้างประโยชน์ให้กับประเทศในด้านต่างๆ อาทิ การขับเคลื่อนนวัตกรรม การเติบโตทางเศรษฐกิจ สังคม และความยั่งยืนของโลก จะเห็นได้ว่าธุรกิจอวกาศไร้พรมแดนของโลกเติบโตขึ้นอย่างรวดเร็ว กิจการอวกาศประเทศไทยกำลังพัฒนาให้เชื่อมโยงเข้าสู่ห่วงโซ่มูลค่าในระดับโลก (Global Value Chain) งาน Thailand Space Week 2023 หรือ งานสัปดาห์อวกาศแห่งชาติ มีความสำคัญกับการพัฒนาโครงสร้างของระบบเศรษฐกิจและอุตสาหกรรมขั้นสูงของไทย ทั้งนี้กระทรวง อว. ในฐานะที่มีหน้าที่กำกับดูแล GISTDA ซึ่งเป็นหน่วยงานด้านเทคโนโลยีอวกาศและภูมิสารสนเทศของประเทศ จะเร่งสร้างเครือข่ายความร่วมมือกับหน่วยงานพันธมิตรภาครัฐ เอกชน และสถาบันการศึกษาทั้งในและต่างประเทศ เพื่อมุ่งแสวงหาโอกาสและเปิดรับความท้าทายใหม่ๆ ที่จะนำพาประเทศไทยไปสู่ยุคเศรษฐกิจอวกาศอย่างเต็มรูปแบบ พร้อมขับเคลื่อนประเทศไทยให้เป็นผู้นำด้านอวกาศในภูมิภาคอาเซียน และไปสู่การเป็นประเทศผู้พัฒนาเทคโนโลยีและนวัตกรรมอวกาศระดับโลกในต่อไปในอนาคต
ด้าน ดร.ปกรณ์ กล่าวว่า เป็นเวลากว่าสองทศวรรษที่กระทรวง อว. และ GISTDA ได้นำเทคโนโลยีดาวเทียมและอวกาศมาประยุกต์ใช้เพื่อแก้ปัญหาประเทศในด้านต่างๆ โดยเฉพาะเชิงสังคม อาทิ การติดตามสถานการณ์และเฝ้าระวังภัยพิบัติ น้ำท่วม ฝุ่นควัน ไฟป่า การจัดการทรัพยากรป่าไม้ หรือการใช้ประโยชน์จากที่ดินเพื่อทำการเกษตร แต่มาในระยะ 2-3 ปีมานี้ เทคโนโลยีอวกาศได้ขยายการใช้ประโยชน์ไปสู่ภาคธุรกิจ เปิดโอกาสและสนับสนุนให้ผู้ประกอบการสามารถพัฒนานวัตกรรมหรือผลิตภัณฑ์ต่าง ๆ เพื่อต่อยอดใช้ประโยชน์ได้หลากหลาย สามารถสร้างรายได้ ลดต้นทุน และเพิ่มมูลค่าทางเศรษฐกิจตอบสนองความต้องการของสังคม ตลอดจนสามารถสร้างความเป็นไปได้ใหม่ๆ จนเกิดเป็นระบบเศรษฐกิจใหม่ที่เรียกว่า “เศรษฐกิจอวกาศ” ทั้งนี้กิจการอวกาศกำลังเป็นสิ่งที่คนทั่วไปสามารถเข้าถึงได้มากยิ่งขึ้น ไม่ใช่เพียงดาวเทียม แต่เป็นอุตสาหกรรมเกี่ยวเนื่องที่ต่อยอดจากการใช้ประโยชน์เทคโนโลยีอวกาศ ผู้ประกอบการจำนวนไม่น้อยกำลังให้ความสนใจกับนวัตกรรมที่จะเข้ามาทดแทนหรือลดข้อจำกัดในการดำเนินธุรกิจรูปแบบเดิมๆ เทคโนโลยีอวกาศจึงสามารถตอบโจทย์ความต้องการของผู้บริโภคได้มากขึ้น เป็นยุคที่มนุษย์ได้รับประโยชน์มหาศาลจากดาวเทียมและจากสังคมที่ขับเคลื่อนด้วยเศรษฐกิจอวกาศ เรียกได้ว่าอาจเป็นอีกหนึ่งเครื่องยนต์สำคัญที่ช่วยขับเคลื่อน GDP ของประเทศ และส่งผลให้เกิดนวัตกรรมต่อยอดเพื่อยกระดับคุณภาพชีวิตที่ดีขึ้นของประชาชน
สำหรับงาน Thailand Space Week 2023 หรืองานสัปดาห์อวกาศแห่งชาติฯ จะมีไปตั้งแต่วันนี้จนถึงวันศุกร์ที่ 27 ตุลาคม 2566 ตั้งแต่เวลา 09.00 - 17.00 น. ณ Plenary hall 1-2 ชั้น 1 ศูนย์การประชุมแห่งชาติสิริกิติ์ กรุงเทพมหานคร ท่านใดที่สนใจเข้าร่วมงานสามารถลงทะเบียนได้ที่ https://tsw.gistda.or.th/register/ หรืออ่านรายละเอียดเพิ่มเติม >> https://tsw.gistda.or.th โดยไม่มีค่าใช้จ่าย

ที่มา : https://www.thaigov.go.th/news/contents/details/73932