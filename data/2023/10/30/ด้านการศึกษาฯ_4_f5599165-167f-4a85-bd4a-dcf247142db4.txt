รัฐบาลไทย-ข่าวทำเนียบรัฐบาล-"ศุภมาส" ร่วมกิจกรรมออกกำลังกาย "เดิน วิ่ง ปั่น ป้องกันอัมพาต" ภายใต้โครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 


วันจันทร์ที่ 30 ตุลาคม 2566
"ศุภมาส" ร่วมกิจกรรมออกกำลังกาย "เดิน วิ่ง ปั่น ป้องกันอัมพาต" ภายใต้โครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9
"ศุภมาส" ร่วมกิจกรรมออกกำลังกาย "เดิน วิ่ง ปั่น ป้องกันอัมพาต" ภายใต้โครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ รณรงค์ให้คนไทยรักสุขภาพและการออกกำลังกาย
เมื่อวันที่ 29 ต.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ร่วมกิจกรรมออกกำลังกาย "เดิน วิ่ง ปั่น ป้องกันอัมพาต" โครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ ภายใต้หัวข้อ คนรุ่นใหม่ ขับเคลื่อนไทยไร้สโตรค จัดโดย โรงพยาบาลศิริราช โดยมี นางสาวสุชาดา แทนทรัพย์ เลขานุการ รมว.กระทรวง อว. เข้าร่วม ณ ท้องสนามหลวง เขตพระนคร กรุงเทพมหานคร
นางสาวศุภมาส กล่าวว่า ความสงสัยใคร่รู้ หรือความปรารถนาที่จะรู้ เป็นแรงผลัดกันที่ทำให้คนเราออกไปค้นหาคำตอบ โดยอาจจะเริ่มต้นจากการตั้งคำถามง่าย ๆ ใกล้ตัว เช่นเดียวกับที่โครงการ “แสงนำใจไทยทั้งชาติ เดิน วิ่ง ปั่น ป้องกันอัมพาต เฉลิมพระเกียรติ” ก็ได้เริ่มต้นโครงการจากคำถามง่าย ๆ ว่า “จะทำอย่างไรให้คนไทยห่างไกลจากโรคหลอดเลือดสมอง” จึงนำมาสู่การจัดกิจกรรมที่ถือเป็นเครื่องมือที่สำคัญที่แสนจะง่ายดายแต่ช่วยป้องกันโรคหลอดเลือดในสมองได้อย่างมีประสิทธิภาพด้วยการออกกำลังกาย ให้ร่างกายเกิดการหมุนเวียนและกระตุ้นการสูบฉีดเลือดได้เป็นอย่างดี ทั้งนี้ กระทรวงการอุดมศึกษา วิทยาศาสตร์ วิจัยและนวัตกรรม ขอเน้นย้ำว่าเราจะมุ่งมั่นนำวิทยาศาสตร์ เทคโนโลยี และนวัตกรรม มาช่วยยกระดับคุณภาพชีวิตและสุขภาพของประชาชนไทยต่อไป
โครงการแสงนำใจไทยทั้งชาติ เดิน วิ่ง ปั่น ป้องกันอัมพาต มีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่เป็นดั่งแสงนำใจ และทรงเป็นแบบอย่างแก่ประชาชนชาวไทยในการรักษาสุขภาพและการออกกำลังกาย ทั้งนี้ โครงการดังกล่าวได้รับความร่วมมือจาก 5 กระทรวงหลัก ได้แก่ กระทรวงมหาดไทย กระทรวงสาธารณสุข กระทรวงการท่องเที่ยวและกีฬา กระทรวงศึกษาธิการ และกระทรวงการพัฒนาสังคมและความมั่นคงของมนุษย์ ตลอดจนพันธมิตรและเครือข่ายทั้งภาครัฐ และเอกชนกว่า 40 องค์กร โดยกิจกรรมออกกำลังกาย "เดิน วิ่ง ปั่น ป้องกันอัมพาต" นี้จัดขึ้นระหว่างวันที่ 24 - 29 ตุลาคม 2566 ใน 77 จังหวัดทั่วประเทศ

ที่มา : https://www.thaigov.go.th/news/contents/details/73957