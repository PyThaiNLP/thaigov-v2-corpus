รัฐบาลไทย-ข่าวทำเนียบรัฐบาล-ศบค.มท. สั่งการทุกจังหวัดเน้นย้ำประชาชนรักษาวินัยในการป้องกันโรคโควิด-19 และหลีกเลี่ยงกิจกรรมที่มีโอกาสเสี่ยงต่อการแพร่ระบาดเชื้อโควิด-19 


วันศุกร์ที่ 18 กันยายน 2563
พิมพ์
ศบค.มท. สั่งการทุกจังหวัดเน้นย้ำประชาชนรักษาวินัยในการป้องกันโรคโควิด-19 และหลีกเลี่ยงกิจกรรมที่มีโอกาสเสี่ยงต่อการแพร่ระบาดเชื้อโควิด-19
ศบค.มท. สั่งการทุกจังหวัดเน้นย้ำประชาชนรักษาวินัยในการป้องกันโรคโควิด-19 และหลีกเลี่ยงกิจกรรมที่มีโอกาสเสี่ยงต่อการแพร่ระบาดเชื้อโควิด-19
วันนี้ (18 ก.ย. 63) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019  (โควิด-19) กระทรวงมหาดไทย (ศบค.มท.) เปิดเผยว่า ด้วย พลเอก ประยุทธ์ จันทร์โอชา นายกรัฐมนตรี ได้มีแถลงการณ์เมื่อวันที่ 17 กันยายน 2563 เรื่อง การแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ เกิดขึ้นในหลายประเทศทั่วโลก ซึ่งทวีความรุนแรงและมีจำนวนผู้ติดเชื้อต่อวันเพิ่มสูงขึ้น โดยได้ขอให้ประชาชนเพิ่มความระมัดระวังในการป้องกันตนเองและรักษาวินัยในการป้องกันโรค
เพื่อเป็นการเฝ้าระวังและป้องกันการแพร่ระบาดของโรคโควิด-19 ระลอกใหม่ในประเทศไทย นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการไปยังผู้ว่าราชการจังหวัดทุกจังหวัด เน้นย้ำให้ประชาชนรักษาวินัยในการป้องกันโรค ด้วยการสวมหน้ากากอนามัย หมั่นล้างมือด้วยสบู่หรือเจลแอลกอฮอล์ เว้นระยะห่างทางสังคม รวมทั้งให้หลีกเลี่ยงการพบปะ สัมผัสกับบุคคล และการเข้าร่วมกิจกรรมทุกประเภทที่มีโอกาสเสี่ยงต่อการแพร่ระบาดโดยไม่จำเป็น เพื่อไม่ให้เกิดการแพร่กระจายของเชื้อโควิด-19 เพิ่มขึ้น และไม่ให้ส่งผลกระทบต่อการดำเนินชีวิตของประชาชน ระบบการสาธารณสุข และเศรษฐกิจของประเทศ
.

ที่มา : https://www.thaigov.go.th/news/contents/details/35200