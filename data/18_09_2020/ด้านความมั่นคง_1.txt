รัฐบาลไทย-ข่าวทำเนียบรัฐบาล-‘สุชาติ’ ห่วงลูกจ้างถูกเครื่องสกรีนผ้าหนีบมือ บาดเจ็บที่ชลบุรี สั่งเร่งตรวจสอบช่วยเหลือในทันที


วันศุกร์ที่ 18 กันยายน 2563
‘สุชาติ’ ห่วงลูกจ้างถูกเครื่องสกรีนผ้าหนีบมือ บาดเจ็บที่ชลบุรี สั่งเร่งตรวจสอบช่วยเหลือในทันที
รมว.แรงงาน สั่งหน่วยงานในสังกัดตรวจสอบสถานะลูกจ้างที่ประสบอุบัติเหตุจากการทำงานเนื่องจากถูกเครื่องสกรีนผ้าหนีบมือได้รับบาดเจ็บที่จังหวัดชลบุรี ถึงความเป็นผู้ประกันตน เพื่อเยียวยาช่วยเหลือแรงงานให้ได้รับสิทธิประโยชน์ความคุ้มครองตามขั้นตอนของกฎหมาย
เมื่อวันที่ 18 กันยายน 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่าตนมีความห่วงใยกรณีที่ลูกจ้างประสบอุบัติเหตุจากการทำงานเนื่องจากถูกเครื่องสกรีนผ้าหนีบมือได้รับบาดเจ็บ ที่ชลบุรีว่า จากกรณีที่มีการเผยแพร่ข่าว นายทศพล พรมดี ทำงานในตำแหน่งพนักงานทั่วไปของโรงงานที่นอนโซฟาแบบพิงผนังผ้านาโน ถูกเครื่องสกรีนผ้านาโนหนีบมือข้างซ้ายขณะใช้มือดึงและกดกระดาษเข้าเครื่องสกรีนดังกล่าว เหตุเกิดเมื่อวันที่ 2 กรกฎาคม 2563 ขณะที่ก้มดึงกระดาษที่ยับ มือซ้ายของลูกจ้างถูกเครื่องสกรีนดึงเข้าไปยังตัวเครื่องจักรทำให้มือซ้ายได้รับบาดเจ็บ ต่อมาได้นำส่งโรงพยาบาลสมเด็จบรมราชเทวี ณ ศรีราชา และได้นอนพักรักษาตัวอยู่ที่โรงพยาบาล 1 เดือนเศษ โดยแพทย์แจ้งว่ามีแผลไหม้บริเวณข้อนิ้วโป้ง นิ้วชี้นิ้วกลางและนิ้วนาง รับการผ่าตัด 4 ครั้ง และต้องทำกายภาพบำบัด
นายสุชาติ กล่าวต่อว่า การให้ความช่วยเหลือเบื้องต้นสำนักงานประกันสังคมจังหวัดชลบุรี สาขาศรีราชาตรวจสอบข้อมูลแล้วไม่พบการขึ้นทะเบียนนายจ้างและการขึ้นทะเบียนผู้ประกันตนและได้ดำเนินการติดตามนายจ้างเพื่อมาขึ้นทะเบียน ทั้งนี้สิทธิตามกฎหมายที่ลูกจ้างจะได้รับ ได้แก่ ค่ารักษาพยาบาล ค่าทดแทนกรณีหยุดงาน 70% ของค่าจ้าง และค่าสูญเสียอวัยวะ นอกจากนี้ สำนักงานสวัสดิการและคุ้มครองแรงงานจังหวัดฯ ได้นัดหมาย พนักงานตรวจความปลอดภัย ศูนย์ความปลอดภัยในการทำงานเขต 2 และเจ้าหน้าที่สำนักงานประกันสังคมจังหวัดฯ ตรวจสอบข้อเท็จจริงนายจ้างเพิ่มเติมต่อไป

ที่มา : https://www.thaigov.go.th/news/contents/details/35199